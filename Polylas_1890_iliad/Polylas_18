


Ενώ εκείνοι εμάχονταν ακράτητοι σαν φλόγα

μηνυτής ήλθ’ ο Αντίλοχος στον θείον Αχιλλέα.

Τον ήβρ’ εκεί κατέμπροσθεν στα ορθόπρυμνα καράβια,

που ό,τι είχεν ήδη τελειωθεί στον νουν του μελετούσε

κι έλεγε με παράπονο στην ανδρική ψυχήν του:

«Ωιμένα, πως οι Αχαιοί στην πεδιάδα πάλιν

κλονίζονται και την φυγήν επήραν προς τα πλοία,

φοβούμαι μην οι αθάνατοι μου κάμουν ν’ αληθεύσει

πόνος πικρός που κάποτε μου προλεγε η μητέρα,

πως ζώντας μου ο καλύτερος των Μυρμιδόνων άνδρας

από των Τρώων την ορμήν του ηλιού το φως θ’ αφήσω.

 

Πέθανεν αχ! ο ανδράγαθος υιός του Μενοιτίου,

κακός! και του παράγγελνα να γύρει ευθύς οπίσω,

άμα εμποδίσει τους εχθρούς  να κάψουν τα καράβια

και του ανδροφόνου Έκτορος την λόγχην ν’ αποφύγει.».

 

Μέσα εις αυτούς τους λογισμούς, εμπρός του εφανερώθη

ο Αντίλοχος και του’λεγε με δάκρυα πυρωμένα:

«Μήνυμα, ωιμένα, θλιβερό θα μάθεις, Αχιλλέα,

ποτέ να μ’ είχεν ακουσθεί. Κείται ο Μενοιτιάδης

ο Πάτροκλος, και πολεμούν εις το νεκρόν του σώμα

γυμνό, κι επήρε τ’ άρματα ο λοφοσείστης Έκτωρ.».

 

Εκείνον τότ’ εσκέπασε η σκοτεινιά του πόνου

κι αιθάλην πήρε κι έχυσε και με τα δυο του χέρια

στην κεφαλήν και ασχήμισε το πρόσωπο τ’ ωραίο.

Και η μαύρη στάκτη εκάθιζε στον άφθαρτον χιτώνα.

Κι εκείτονταν φαρδύς πλατύς στο χώμα ξαπλωμένος

και με τα χέρια ασχήμιζε ξεσπώντας τα μαλλιά του.

 

Και οι δούλες, που ήσαν λάφυρα αυτού και του Πατρόκλου,

με θλιβερό ξεφωνητό κει έξω επεταχθήκαν

και ολόγυρά του κλαίοντας ολιγοψυχισμένες

όλες εστηθοδέρνονταν. Ο Αντίλοχος κι εκείνος

ωδύρετο τα χέρια κρατώντας του Αχιλλέως

φοβούμενος με σίδερο μη κόψει τον λαιμόν του.

 

Καθώς εβαρυστέναζεν η ανδράγαθη ψυχή του

και εβογγούσε τρομερά τον άκουσε η μητέρα

στα βάθη όπ’ έστεκε σιμά στον γέρον της γονέα,

και πόνου έβγαλε βοήν κι ευθύς ήλθαν σιμά της

όσες ακούν στης θάλασσας τα βάθη Νηρηίδες

οι θεές όλες, Θάλεια, Ωρείθυια, Κυμοδόκη,

Νησαία, Γλαύκη, Ίαιρα, μεγαλομάτ’ Αλία,

Ακταία και Λιμνώρεια, Μελίτη, Κυμοθόη,

Πρωτώ και Θόη και Αγαυή, Δωρίς και Δυναμένη,

Κλυμένη, Καλλιάνειρα, Ιάνασσ’, Αμφιθόη,

Φέρουσα, Καλλιάνασσα, Δωτώ και Αμφινόμη,

Αμάθεια καλοπλέξουδη, Σπειώ και Δεξαμένη

και Νημερτής και Αψευδής και Μαίρα και Πανόπη,

Γαλάτεια πολυένδοξη και Ιάνειρα και οι άλλες

όσες στα βάθη ευρίσκονταν ακόμη Νηρηίδες.

 

Ήλθαν και τ’ άντρο εγέμισε το αργυροφωτισμένο.

Στηθοκοπιούνταν κι έκανεν αρχήν του θρήνου η Θέτις:

 

«Ω αδελφές μου, ακούσετε, καλές μου Νηρηίδες,

να μάθετε τες πίκριες που τρέφω στην ψυχήν μου.

Ω άμοιρη, ω κακότυχη γεννήτρα ενός ανδρείου.

Υιόν γενναίον δυνατόν και των ηρώων πρώτον

εγέννησα, και, ωσάν φυτό που ανδρώνεται στον κήπον,

αφού τον γλυκανάστησα, τον έστειλα εις την Τροίαν

μες στα κυρτά καράβια του εκεί να πολεμήσει.

Αλλά δεν θέλει γύρει αυτός στα γονικά του πλεον

η αγκάλη μου να τον δεχθεί στο σπίτι του Πηλέως.

 

Και όσο μου ζει και του ηλιού το φως ακόμη βλέπει

θλίβεται και δεν δύναμαι να γίνω βοηθός του.

Τώρα σηκώνομαι να ιδώ το αγαπητό παιδί μου

να μάθω από το στόμα του ποια θλίψις τον εβρήκε

εκεί που από την ταραχήν απέχει του πολέμου.».

 

Είπε και τ’ άντρον άφησε. Και οπίσω της οι κόρες

δακρύζοντας και γύρω τους το κύμα της θαλάσσης

άνοιγε. Και όταν έφθασαν στην κάρπιμην Τρωάδα

όλες αράδ’ ανέβαιναν στην άκρην όπου οι πρύμνες

των Μυρμιδόνων στέκονταν σιμά στον Αχιλλέα.

Σ’ αυτόν που βαρυστέναζεν ήλθε η θεά μητέρα

και με ψιλό ξεφωνητό, του αγαπητού παιδιού της

την κεφαλήν αγκάλιασε και του’πε δακρυσμένη:

 

«Τέκνο, τι κλαίεις; Τι καϋμός τώρα σε ήβρε πάλιν;

Λέγε, μη το’χεις μυστικό. Σου ετέλεσεν ο Δίας

ό,τι απ’ αυτόν εζήτησες με σηκωτές αγκάλες,

όλ’ οι Αχαιοί με συντριμμόν ν’ αποκλεισθούν στες πρύμνες

και όπως φρικτά παθαίνοντας ν’ αποζητούν εσένα.».

 

Κι είπε βαρυστενάζοντας ο θείος Αχιλλέας:

 

«Μητέρα, ναι, το ετέλεσεν, ως είπες, ο Κρονίδης.

Αλλά πώς να το χαίρωμαι; Μου εχάθη ο ποθητός μου

Πάτροκλος, ο υπεράκριβος, ο φίλος της καρδιάς μου.

Ο Έκτωρ μου τον έσφαξε και τ’ άρματα του επήρε

θαυμάσια, θεόρατα, που εδώκαν του Πηλέως

δώρον εξαίσιον οι θεοί σ’ εκείνην την ημέραν,

όταν εκείνοι σ’ έφεραν σ’ ανδρός θνητού την κλίνην.

 

Αυτού με τες αθάνατες θαλάσσιες να’χες μείνει,

εσύ και να είχεν ο Πηλεύς πάρει θνητήν γυναίκα.

Και αντίς πόνος αιώνιος θα θλίβει την ψυχήν σου

του πεθαμένου τέκνου σου, που δεν θα γύρει πλέον

στα γονικά να τον δεχθείς. Διότι εγώ δεν θέλω

να ζήσω, μες στους ζωντανούς να είμ’, εάν ο Έκτωρ

πρώτος από την λόγχην μου δεν ξεψυχήσει εμπρός μου,

και μου πληρώσει την σφαγήν του αγαπητού Πατρόκλου.».

 

Σ’ εκείνον τοτε απάντησε δακρύζοντας η Θέτις:

 

«Και τότε ολιγοήμερος θα είσαι, αγαπητέ μου,

ότ’ ύστερ’ απ’ τον Έκτορα εγγύς σου είναι το τέλος.».

 

Με πόνον είπεν ο Αχιλλεύς: «Στον τόπο  ας πεθάνω

αφού μου εμέλλετο βοηθός του φίλου να μη γίνω

εις την σφαγήν του. Τώρα αυτός απ’ την πατρίδα πέρα

απέθανε, ζητώντας με στου ολέθρου του την ώραν.

 

Τώρα αφού δεν θα ξαναϊδή την ποθητήν πατρίδα

ούδ’ έσωσα τον Πάτροκλον κι εκείνους τους συντρόφους

τους άλλους που απ’ του Έκτορος την λόγχην απεθάναν,

αλλά στες πρύμνες κάθομαι της γης χαμένο βάρος,

εγώ των άλλων Αχαιών στον πόλεμον ο πρώτος

αν και στον λόγον από εμέ καλύτερ’ είναι και αλλοι.

 

Απ’ τους θεούς κι απ’ τους θνητούς να εχάνετο η διχόνοια,

και η χολή που και άνθρωπον με γνώση εξαγριώνει

που μες στα στήθη χύνεται γλυκιά και μελωμένη

και ως μαύρος έπειτα καπνός ξεσπά και μεγαλώνει,

καθώς εμένα εχόλωσεν ο μέγας Αγαμέμνων.

 

Αλλ’ ό,τι εγίνη αφήνομεν αν και αδικημένοι

και την ψυχήν στα στήθη μας δαμάζομ’ εξ ανάγκης.

 

Και τώρα του Πατρόκλου μου θα φθάσω τον φονέα

τον Έκτορα. Και θα δεχθώ την μοίρα του θανάτου,

όταν οι αθάνατοι θεοί και ο Ζευς  μου την διορίσουν.

Ότι ουδ’ ο μέγας Ηρακλής εξέφυγε την μοίραν,

που ήταν υπεράκριβος υιός του υψίστου Δία.

Αλλά της Ήρας η οργή τον δάμασε και η μοίρα.

 

Και αν είναι τέτοια η μοίρα μου κι εγώ θενά ησυχάσω

όταν πεθάνω, αλλ’ όνομα λαμπρόν ας πάρω τώρα,

αν κάμω τες βαθύζωνες μητέρες εις την Τροίαν

ν’ αναστενάξουν θλιβερά και με τα δυο τους χέρια

εις τ’ απαλά τους μάγουλα τα δάκρυα να σφογγίζουν.

Και ότι αρκετά απ’ τον πόλεμον ησύχασ’ ας γνωρίσουν.

Μη με κρατείς, μητέρα μου, κι εγώ θα πολεμήσω.».

 

Κι η ασημόποδη θεά του απάντησεν η Θέτις:

 

«Παιδί μου ομίλησες ορθά. Καλόν είναι τους φίλους

να βοηθάς, αν συμφορά κακή τους παραστέκει.

Πλην τα καλά σου άρματα τώρα κρατούν οι Τρώες

τα χάλκινα τ’ αστραφτερά. Και ο λοφοσείστης Έκτωρ

επαίρεται που τα φορεί και δεν γνωρίζω πόσο

ολίγο ακόμη θα χαρεί. Κι είναι σιμά του η μοίρα.

 

Αλλά συ ακόμη μην εμπείς στου Άρη τον αγώνα,

ως να με ιδούν τα μάτια σου εδώ να γύρ’ οπίσω.

Κι αύριο τα χαράματα θα έλθω εδώ να φέρω

άρματ’ από τον Ήφαιστον θεοτικά πλασμένα.».

 

Με αυτόν τον λόγον άφησε το δοξαστό παιδί της

και στες θαλάσσιες αδελφές εστράφη και τες είπε:

 

«Σεις κατεβείτε στους βυθούς της θάλασσας να ιδείτε

τον γέροντα πατέρα μου και όλ’ από σας να μάθει.

Και ωστόσο εγώ θε ν’ ανεβώ στες κορυφές του Ολύμπου

να έβρω εκεί τον Ήφαιστον, τον ένδοξον τεχνίτην,

ίσως λαμπρ’ άρματα καλά χαρίσω του παιδιού μου.».

Είπε και αυτές εβύθισαν στο κύμα της θαλάσσης.

Κι η ασημόποδη θεά, στον Όλυμπον η Θέτις

ανέβη, άρματα λαμπρά να φέρει του παιδιού της.

Και ωστόσο με φρικτές κραυγές των Αχαιών τα πλήθη,

καθώς τους έβαλεν εμπρός ο ανθρωποφόνος Έκτωρ,

έπεσαν εις τες πρύμνες τους, στην αύραν του Ελλησπόντου.

 


Ουδέ θα επαίρναν οι Αχαιοί το σώμα του Πατρόκλου

από τ’ ακόντια, τον νεκρόν του φίλου του Πηλείδη.

Ότ’ είχαν φθάσει επάνω του πλήθος ανδρών και ίππων

και ωσάν την φλόγα ορμητικός ο Πριαμίδης Έκτωρ.

Και από τα πόδια τρεις φορές τον άδραξεν ο Έκτωρ

και προς τους Τρώας κραύγαζε να ορμήσουν να τον πάρουν,

και τρεις φορές  οι Αίαντες ντυμένοι ανδραγαθίαν,

τον τίναξαν απ’ τον νεκρόν. Και ακλόνητος εκείνος

στην μάχην πότ’ εχύνετο και πότ’ εσταματούσε

κραυγάζοντας, αλλά ποτέ δεν έκανε τα οπίσω.

 

Και όπως λιοντάρι πύρινο, της πείνης λυσσασμένο,

βοσκοί να διώξουν δεν μπορούν από πεσμένο σώμα,

παρόμοια δεν κατόρθωνεν η ανδρεία των Αιάντων

τον Έκτορ’ από τον νεκρόν ποσώς ν’ απομακρύνουν

κι είχε τον σύρει δοξαστός να γίνει στον αιώνα.

Αλλ’ έτρεξε απ’ τον Όλυμπον η ανεμόποδ’ Ίρις

στον Αχιλλέα να του ειπεί στον πόλεμο να ορμήσει,

που απ’ όλους τους θεούς κρυφά και ακόμη από τον Δία

η Ήρα την απόστειλε. Σιμά του εστάθη κι είπε:

 

«Σήκω, Πηλείδη, ω τρομερέ, και δράμε του Πατρόκλου

βοηθός, οπού χάριν αυτού κακή κρατείται μάχη

στες πρύμνες και αντισφάζονται τα πλήθη των ανδρείων.

Μάχονται οι πρώτοι τον νεκρόν απ’ τους εχθρούς να σώσουν

και οι Τρώες εις την Ίλιον λυσσούν να τ’ ανεβάσουν

και να τον σύρει λαχταρεί πρώτος ο μέγας Έκτωρ,

και από τον απαλόν λαιμόν να κόψει το κεφάλι

κι έπειτα εκεί στων πύργων του τα ξύλα να το στήσει.

 

Αλλά σηκώσου μη σταθείς. Ας σε κινήσει σέβας,

τον Πάτροκλόν σου μη χαρούν οι σκύλοι της Τρωάδος.

Και αν ο νεκρός ατιμασθεί, θα’ναι όνειδος δικό σου.».

 

Ο γοργοπόδης Αχιλλεύς σ’ αυτήν αντείπε ο θείος:

 

«Ίρι θεά, ποιος των θεών σ’ έστειλ’ εδώ μηνύτραν;»

 

Σ’ εκείνον τότε απάντησεν η ανεμόποδ’ Ίρις:

 

«Η δέσποιν’ Ήρα μ’ έστειλεν η σύγκλινη του Δία.

Και δεν το ξεύρει μήτ’ ο Ζευς μήτε κανείς των άλλων

θεών που οικούν στες κορυφές του χιονισμένου Ολύμπου.».

 

Και ο γοργοπόδης Αχιλλεύς της αποκρίθη ο θείος:

 

«Και πως θα πάω στον πόλεμον; Τ’ άρματα εκείνοι επήραν.

Κι εμένα είπε η μητέρα μου να μην εβγώ στην μάχην

πριν την ιδούν τα μάτια μου εδώ να γύρει οπίσω.

Ότι άρματ’ απ’ τον Ήφαιστον θαρεί να φέρει ωραία.

 

Ουδ’ άλλου ξέρω αρματωσιά ν’ αρμόζει εγώ να ζώσω

ή την ασπίδα που φορεί ο Τελαμώνιος Αίας.

Αλλά κι εκείνος προμαχεί, θαρρώ, μες στον αγώνα

τον πεθαμένον Πάτροκλον να σώσει από τους Τρώας.».

 

«Καλώς γνωρίζομε κι εμείς», του απάντησεν η Ίρις,

«που τ’ άρματα τα ολόλαμπρα κρατούνται, αλλ’ όπως είσαι

πήγαινε προς τον χάντακα, φανίσου εκεί των Τρώων,

ίσως αυτοί σε φοβηθούν και από την μάχην παύσουν

και ξανασάνουν οι Αχαιοί απ’ τον βαρύν αγώνα.

Και το μικρό ξανάσασμα στον πόλεμον αξίζει.».

 

Και ως αναχώρησε η θεά, πετάχθηκεν ο θείος

Πηλείδης. Τότε η Αθηνά τους εξαισίους ώμους

με την φρικτήν του εσκέπασεν αιγίδα κροσσωμένην.

Με νέφος εστεφάνωνε χρυσό την κεφαλήν του,

και άναβε φλόγα ολόλαμπρη μέσ’ από κείνο η θεία.

 

Και όπως μακρόθεν φαίνεται και φθάνει ως τον αιθέρα

καπνός, από περίβρεκτην πολιορκημένην χώραν.

Με αγών’ από τα τείχη τους ολημερίς παλαίουν

και ο ήλιος άμα βυθισθεί πυκνές φωτιές αστράφτουν

να φθάσ’ η λάμψη από ψηλά στους γείτονες και δράμουν

ίσως με τα καράβια τους στον όλεθρον σωτήρες,

όμοι’ από την κεφαλήν πετιόνταν του Αχιλλέως

ως τον αιθέρ’ αναλαμπή. Ξεκίνησε απ’ το τείχος

στον χάντακα, όμως έμεινε μακράν απ’ τους Αργείους,

ως ήθελε να σεβαστεί τον λόγον της μητρός του.

 

Εστάθη εκεί κι εκραύγασεν. Κι η Αθηνά με αλλην

φωνήν τον τρόμον έβαλεν εις την ψυχήν των Τρώων.

Σάλπιγγα τόσο δεν αχά στην χώρα οπού γύρω

έχουν ζωσμένην οι εχθροί να την εξολοθρεύσουν,

όσο η βοή που έβγαλεν ο ανίκητος Πηλείδης

και όλη ταράχθηκε η ψυχή στην χάλκινην φωνήν του.

Οι ίπποι οπισθογύρισαν τ’ αμάξια τρομασμένοι,

ότι αισθανόνταν συμφορές, και οι κυβερνήτες όλοι

ζαλίζονταν απ’ την φωτιά, που επάνω εις του Αχιλλέως

την κεφαλήν αδάμαστη φρικτά φεγγοβολούσε,

όπως την άναβ’ η Αθηνά. Και τρεις φορες επάνω

από τον λάκκον φώναξεν ο Αχιλλεύς και τόσες

οι Τρώες και όλ’ οι βοηθοί γενήκαν άνω κάτω.

 

Και πολεμάρχοι δώδεκα στες λόγχες των εβρήκαν

και στους τροχούς τον θάνατον, και μέσ’ από τα βέλη

οι Αχαιοί τον Πάτροκλον επήραν και τον θέσαν

εις το κλινάρι κι έστεκαν ολόγυρά του οι φίλοι

οι ποθητοί του κλαίοντας. Μ’ εκείνους ο Πηλείδης

έχυνε δάκρυα θερμά, άμ’ είδε τον πιστόν του

φίλον στο νεκροκρέβατο με τα σχισμένα στήθη.

 

Στον πόλεμον με άλογα κι αμάξ’ αυτός τον είχε

στείλει, αλλά δεν τον δέχθηκεν οπίσω από την μάχην.

Και ο ήλιος ο ακούραστος εβιάσθη από την Ήραν

προ ώρας στου Ωκεανού το ρεύμα να βυθίσει.

Έδυσ’ ο ήλιος κι ο στρατός των Αχαιών ανδρείων

ησύχασε απ’ τον πόλεμον που όλους θερίζει ομοίως.

 

Και απ’ τ’ άλλο μέρος άφησαν τον φονικόν αγώνα

και οι Τρώες, και απ’ τες άμαξες εξέζεψαν τους ίππους,

και εις σύνοδον συνάχθηκαν, για δείπνο πριν φροντίσουν,

όλοι ορθοί, μηδέ κανείς τολμούσε να καθίσει.

Τρόμος τους πήρε απ’ την στιγμήν που εφάνηκε ο Πηλείδης,

που έλειπε απ’ τον πόλεμον τόσον καιρόν στα πλοία.

 

Ο Πολυδάμας άρχισε να λέγει ο Πανθοϊδης

που μόνος έβλεπε τα εμπρός και τα κατόπι, ο φίλος

του Έκτορος, στην ίδιαν την νύκτα γεννημένοι.

Ο ένας στ’ άρματα καλός, ο άλλος εις τον λόγον.

Εκείνος τότε ομίλησε με καλήν γνώμην κι είπε:

 

«Καλά σκεφθείτε αγαπητοί. Κι εγώ σας συμβουλεύω

στην πόλην να γυρίσωμεν, η αυγή να μη μας έβρη

εδώ σιμά στα πλοία τους μακράν από τα τείχη.

Ενόσο εθύμωνεν αυτός προς τον θεϊκόν Ατρείδην

ο αγώνας με τους Αχαιούς τόσον δεν είχε κόπον.

Τότ’ εκοιμόμουν ήσυχα κι εγώ σιμά στα πλοία

καθώς να τα πατήσωμεν με ζέσταιν’ η ελπίδα.

 

Τώρα φοβούμαι τρομερά τον θείον Αχιλλέα.

Ως έχει ακράτητην ψυχήν, να μείνει στην πεδιάδα

δεν θα θελήσει, όπου Αχαιοί μοιράζονται και Τρώες

του Άρη όλην την δύναμην, αλλά θα πολεμήσει

σ’ αγώνα για την πόλην μας και για τα θηλυκά μας.

Στα τείχη μας ας γύρωμε, και ακούσετε τον λόγον.

 

Η θεία νύκτα απόκοψε τον τρομερόν Πηλείδην

τώρα. Αλλ’ αν αύριο μας εβρή στον τόπον, θέλει ορμήσει

με τ’άρματά του και καθείς ποιος είν’ αυτός θα μάθει.

Χαρά σ’ αυτόν που φεύγοντας θα φθάσει στην Τρωάδα

ότι σκυλιά και κόρακες πολλούς θενά σπαράξουν

των Τρώων. Τέτοιαν συμφοράν τ’ αυτιά μου μην ακούσουν.

Κι εάν, με πόνον της ψυχής, δεχθούμε αυτό που λέγω,

την νύκτα μες στην αγοράν την δύναμην κρατούμεν,

πύργοι και πύλες υψηλές με μακριές σανίδες

καλόξυστες, συναρμοστές την πόλην περιορίζουν.

Και το ταχύ με τ’ άρματα τους πύργους θα στηθούμε.

Και αν θέλει απ’ τα καράβια του στο τείχος ας ορμήσει,

 

τόσο χειρότερο γι’ αυτόν, ότι θα γύρει οπίσω,

αφού τ’ άγρια πουλάρια του θα κουρασθεί να τρέχει

εδώ κι εκεί, δεξιά ζερβά, στην πολιν αποκάτω.

Μέσα στο τείχος να χυθεί ποτέ δεν θα τολμήσει.

Πριν το πατήσει, σπάραγμα θα γίνει αυτός των σκύλων.».

 

Μ’ άγριο βλέμμα του απάντησεν ο λοφοσείστης Έκτωρ:

 

«Δεν μου αρέσει παντελώς ό,τ’ είπες, Πολυδάμα.

Μας λέγεις να γυρίσωμε στην πόλην να κλεισθούμε.

Ακόμη δεν χορτάσατε κλεισμένοι μες στα τείχη;

Έλεγαν πριν όλ’ οι θνητοί την πόλην του Πριάμου

πολύχαλκην, πολύχρυσην, τώρα εχαθήκαν τόσοι

από τα σπίτια θησαυροί, κι επήγαν πουλημένα,

στην Μαιονίαν την τερπνήν, και στην Φρυγίαν άλλα

αφότου μας εμίσησεν ο ύψιστος Κρονίδης.

 

Και τώρα οπού μας έδωκεν εις τα καράβια νίκην,

να σπρώξουμε τους Αχαιούς στην θάλασσαν, μη βγάζεις

τέτοιους στα πλήθη στοχασμούς, ω συ ξεμωραμένε.

Δεν θα σ’ αφουγκρασθεί κανείς, ενόσω ζω και πνέω.

Αλλ’ ό,τι τώρα εγώ ειπώ να το δεχθούμεν όλοι.

Εις τον στρατόν δειπνήσετε στο τάγμα του καθένας.

Και όλοι βάλετε άγρυπνον στην φύλαξην τον νουν σας.

 

Κι εκείνος που περήφανα βαρύνεται τα πλούτη,

ας τα σωρεύσει χάρισμα τα πλήθη να τα φάγουν.

 

Καλύτερα παρ’ οι Αχαιοί να τα χαρούν εκείνοι.

Και θα χυθούμε το ταχύ με τ’ άρματα μας όλοι

ν’ ανάψωμε τον πόλεμον εμπρός στα κοίλα πλοία.

Κι εάν ο θείος Αχιλλεύς σηκώθη από τα πλοία,

τόσο χειρότερο γι’ αυτόν. Δεν φεύγω από την μάχην

εγώ κι εμπρός του να στηθώ, να πάρει αυτός της νίκης

την δόξαν ή να πάρω εγώ. Είναι κοινός ο Άρης,

και παίρνει την ζωήν ανδρός κει που θα εφόνευ’ άλλον.».

 

Και οι Τρώες όλοι αλάλαξαν στου Έκτορος τους λόγους,

μωροί, καθώς η Αθηνά εσκότισε τον νουν τους.

Κι επαίνεσαν του Έκτορος την σκέψην ολεθρίαν.

Κανείς δεν δέχθη την χρυσήν του Πολυδάμα γνώμην.

Κι εδείπνησαν εις τον στρατόν. Όλη την νύκτα ωστόσο

οι Αχαιοί τον Πάτροκλον πικρομοιρολογούσαν.

 

Και ο Πηλείδης άρχιζε το κλάμα και είχ’ επάνω

στα στήθη του συντρόφου του τ’ ανθρωποφόνα χέρια,

κι εσυχνοστέναζε βαριά, σαν λεόντισσα μητέρα,

αν απ’ τον λόγγον κυνηγός της πήρε τα μικρά της.

Απελπισμένη που ήλθε αργά γυρίζει όλα τα δάση

εις όλες τρέχει τες ερμιές τα χνάρια του ερευνώντας,

ίσως τον έβρη, ότι θυμός δριμύς την κατακαίει.

 

Κι έλεγε μ’ αναστεναγμούς : «Μάταιον, ωιμένα, λόγον

έβγαλ’ από τα χείλη μου εκείνην την ημέρα,

τον ήρωα Μενοίτιον ενώ παρηγορούσα,

που στον Οπούντα τον υιόν θενά τον ξαναφέρω

λαμπρόν της Τροίας πορθητήν με μέρος των λαφύρων.

Όσα στοχάζονται οι θνητοί δεν τα τελειώνει ο Δίας.

 

Να βάψουμε την ίδιαν γην έχει διορίσ’ η μοίρα,

εδώ στην Τροίαν συ. Κι εγώ, ότι ουδ’ εμένα ο γέρος

Πηλεύς στο σπίτι θα δεχθεί και η Θέτις η μητέρα,

αλλά εμένα τούτ’ η γη στα σπλάχνα της θα μ’ έχει.

Τώρ’ αφού, Πάτροκλε, στην γην θε νά’μπω υστερινός σου,

δε θα σε θάψω πριν εδώ του Έκτορος να φέρω

την κεφαλήν και τ’ άρματα, που σ’ έσφαξε, ω γενναίε.

 

Και από χολήν του φόνου σου θα σου αποκεφαλίσω

δώδεκα εμπρός εις την πυρά τέκνα λαμπρά των Τρώων.

Ωστόσο θα μου κείτεσαι, ως είσαι εδώ στα πλοία,

και γύρω σου οι βαθύκολπες Τρωές και Δαρδανίδες

ημέρα νύκτ’ αστάλακτο δάκρυ για σε θα χύνουν,

αυτές, οπού η ανδρεία μας και το μακρύ κοντάρι

επήρε όταν πατούσαμε τες πλούσιες πολιτείες.».

 

Είπε και των συντρόφων του ο θείος Αχιλλέας

στην φλόγα μέγαν τρίποδα παράγγειλε να στήσουν,

να λούσουν απ’ τα αίματα το σώμα του Πατρόκλου.

Και αυτοί λουτρικόν τρίποδα εις την φωτιάν εστήσαν,

έχυσαν μέσα το νερό και ξύλα κάτω εκαίαν

και ζών’ η φλόγα την κοιλιά και το νερό θερμαίνει.

 

Και άμα το είδαν πόβραζε στο χάλκωμα που λάμπει,

τον έλουσαν, τον έχρισαν με σταλαγμένο λάδι,

με αλοιφήν εννιάχρονην γεμίσαν τες πληγές του,

ολόκληρον τον σκέπασαν στην κλίνην του τον θέσαν

κι ένα σινδόνι και λευκό σάβανο επάνω απλώσαν.

 

Και ολονυκτίς ολόγυρα στον θείον Αχιλλέα

οι Μυρμιδόνες με οδυρμούς τον Πάτροκλον εκλαίαν.

 

Τότ’ είπε ο Ζευς στην σύντροφον και αδελφήν του Ήραν:

 

«Ιδού, που το κατόρθωσες, ω Ήρα, να σηκώσεις

τον Αχιλλέα στ’ άρματα. Από τα δικά σου σπλάχνα

οι κομοφόροι Αχαιοί τωόντι εγεννηθήκαν.».

 

Τότε σ’ αυτόν απάντησεν η Ήρα η σεβασμία:

 

«Ποίον λόγον τώρα επρόφερες, ω τρομερέ Κρονίδη;

Άνθρωπος σ’ άνθρωπον μπορεί να κάμει τον σκοπόν του,

που είναι θνητός και ωσάν εμείς σοφίσματα δεν ξεύρει.

Κι εγώ που είμαι των θεών η πρώτη κι από γένος

και διότι μ’ έχεις σύγκλινην εσύ, των αθανάτων

όλων ο μόνος βασιλευς, δεν έπρεπε στους Τρώας,

που την χολήν μου εκίνησαν, τον όλεθρον να πλέξω;»

 

Ωστόσο η Θέτις έφθανε στο δώμα του Ηφαίστου

άφθαρτο, χάλκινο, λαμπρό σαν κάτασπρος αιθέρας,

εξαίσιο μες στα δώματα των αθανάτων όλα,

που ο ζαβοσκέλης ο θεός ο ίδιος είχε κάμει.

Τον ήβρε που ίδρωνε με βιά τριγύρω στα φυσούνια.

Ότ’ είκοσι όλους τρίποδες τότ’ εφιλοτεχνούσε,

τοίχον μεγάρου στερεού τριγύρω να στολίσουν.

Κύκλους προσάρμοσε χρυσούς στον κάθε ποδοστάτην

όπως στην θείαν σύνοδον κυλήσουν μοναχοί τους

και θαύμα να τα δεί κανείς, στο δώμα να γυρίσουν.

 

Έτοιμοι ήσαν, έλειπαν μόνον τ’ αυτιά τα ωραία.

Τα’φτιαχνε τότε κι έκοφτε καρφιά να τα προσδέσει.

Κι ενώ κείνος εργάζονταν με την σοφήν του τέχνην

έφθασεν η ασημόποδη θεά στο δώμα η Θέτις.

Την είδε η λαμπρομάντιλη, ως προχωρούσε, η Χάρις,

καλή θεά, που ο δοξαστός νυμφεύθη ζαβοπόδης.

 

Το χέρι ευθύς της έπιασε: «Σεπτή και αγαπημένη

Θέτι, μακρόπεπλη θεάν της είπε «πώς μας ήλθες;

Και ως τώρα εδώ δεν σ’είδαμε καθόλου  να συχνάζεις.

Μαζί μου εδώ προχώρησε να σε φιλοξενήσω.».

 

Ειπε και την ασύγκριτη θεά μέσα οδηγούσε.

Ν’ αναπαυθεί την έβαλε εις τεχνητό κι ωραίο

ασημοκάρφωτο θρονί, κι είχε υποπόδι κάτω.

Κι εφώναξε τον Ήφαιστον τον δοξαστόν τεχνίτην:

«Έλα εδώ πέρα, Ήφαιστε, κάτι σε θέλει η Θέτις.».

 

Και απάντησε ο χωλός θεός: «Ναι, σεβαστή, μεγάλη

πατεί στο σπίτι μου θεά, που εκείνη μ’ έχει σώσει

στην συμφοράν μου, ότι έπεσα πολύ μακριά στα βάθη,

ως θέλησ’ η αδιάντροπη μητέρα να με κρύψει

ότι εγεννήθηκα χωλός. Και τ’ είχα εκεί να πάθω

στον κόλπον αν δεν μ’ έπαιρναν η Θέτις κι  η Ευρυνόμη,

του οπισθορμήτου Ωκεανού εκείν’ η θυγατέρα.

 

Εννιά χρόνια τους έφτιαχνα λογιών καλά στολίδια,

καρφοβελόνες, άλυσες, βραχιόλια, δαχτυλίδια

εις άντρο μέσα βαθουλό, και αφρίζοντας το ρεύμα

του Ωκεανού τ’ απέραντο τριγύρω αχολογούσε.

 

Και ούτε θνητός το γνώριζε ούτε θεός κανένας,

μόνον αυτές που μ’ έσωσαν η Θέτις κι η Ευρυνόμη.

Τώρ’ ήλθ’ αυτή στο δώμα μας. Και μέγα χρέος έχω

της λαμπροκόμης Θέτιδος τα σώστρα να πλερώσω.

Αλλά συ καλοδέξου την, ως πρέπει, ώσπου να βάλω

τα σύνεργα στον τόπον τους μαζί με τες φυσούνες.».

 

Και από το αμόνι λεχαστά σηκώθηκε το τέρας

χωλαίνοντα κι εσάλευαν κάτω φτενά τα σκέλη.

Και τες φυσούνες μάκρυνεν απ’ την φωτιά και όλα

εσύναξε τα σύνεργα σ’ έν’ αργυρό λαρνάκι,

και με σφουγγάρι εκάθαρε το πρόσωπο, τα χέρια,

τον τράχηλον τον δυνατόν, τα δασερά του στήθη.

 

Χιτώνα ενδύθη, εφούκτωσε σκήπτρο παχύ κι εβγήκε

χωλαίνοντας και ανάλαφρα τον κύριον εστηρίζαν

θεράπαινες ολόχρυσες, σαν ζωντανά κοράσια.

Δύναμιν έχουν και φωνήν, νουν έχουν εις τες φρένες,

και τεχνουργήματ’ έμαθαν από τους αθανάτους.

Εκείνες τον επρόσεχαν. Κι εσύρθη αυτός πλησίον

στην Θέτιδα κι εκάθισε σ’ ένα θρονί ωραίο.

 

Το χέρι εκείνης έσφιξε. «Μακρόπεπλη», της είπε,

«Θέτι σεπτή και αγαπητή, στο δώμα μας πώς ήλθες;

Και ως τώρα εδώ δεν σ’ είδαμε καθόλου να συχνάζεις.

Λέγε μου ευθύς ό,τι ποθείς. Και να το πράξω θέλω

αν πράγμα είναι που γίνεται και που ημπορώ να πράξω.».

 

Και η Θέτις δάκρυα χύνοντας απάντησέ του κι είπε:

 

«Ήφαιστε, απ’ όλες τες θεές του Ολύμπου ξεύρεις άλλην,

τόσα κακά να εθέρισαν και πόνοι την ψυχήν της

όσους σ’ εμέ προτίμησε πόνους να δώσει ο Δίας;

 

Μόνην απ’ τες θαλασσινές υπόταξεν εμένα

σ’ άνδρα θνητόν και στανικώς στην κλίνην του Πηλέως

έστερξα εγώ. Και αδύναμος αυτός στα μέγαρά του

από το γήρας τήκεται. Τώρα εγώ πίκρες άλλες.

 

Έναν υιόν μ’ αξίωσε να λάβω και να θρέψω

στους ήρωας ασύγκριτον και ωσάν βλαστάρι κήπου.

Αφού τον γλυκοανάστησα τον έστειλα στην Τροίαν

με τα κυρτά καράβια του εκεί να πολεμήσει.

Αλλά δεν θέλει γύρει αυτός στα γονικά του πλέον

η αγκάλη μου να τον δεχθεί στο σπίτι του Πηλέως.

 

Και όσο μου ζη και του ηλιού το φως ακόμη βλέπει

θλίβεται και δεν δύναμαι να γίνω βοηθός του.

Την κόρην που του διάλεξαν οι Αχαιοί βραβείον,

εκείνην απ’ τα χέρια του επήρε οπίσ’ ο Ατρείδης.

 

Έτρωγε από τον πόνον της εκείνος την καρδιά του

και οι Τρώες εις τες πρύμνες των τους Αχαιούς εκλειούσαν.

Και δεν τους άφηναν να βγουν. Και οι γέροι των Αργείων

σ’ αυτόν προσπέφταν και λαμπρά του ονοματίζαν δώρα.

 

Και τότε από τον όλεθρον ο ίδιος να τους σώσει

δεν ήθελαν, αλλ’ έστειλε τα όπλα του ζωσμένον

τον Πάτροκλον στον πόλεμον και ανδρειωμένα πλήθη

γύρω εις τες Πύλες τες Σκαιές ολήμερα εμαχόνταν

και αυτού την πόλην θα’παιρναν, αλλά τον ανδρειωμένον

Πάτροκλον, οπού εθέριζε ζωές μες στους προμάχους,

φόνευσε ο Φοίβος κι έδωσε του Έκτορος την νίκην.

 

Γι’ αυτό σ’ εσέ προσέπεσα, αν θέλεις στο παιδί μου,

αχ! Τον ολιγοήμερον, ασπίδα να χαρίσεις,

θώρακα, κράνος και καλές θηλυκωτές κνημίδες.

Έχασε αυτός με τ’ άρματα και τον πιστόν του φίλον

και χάμου τώρα κείτεται στην λύπην βυθισμένος.».

 

Και ο ένδοξος χωλός θεός σ’ εκείνην απαντούσε:

 

«Θάρρου, ως προς τούτο παντελώς ο νους σου ας μην φροντίζει.

Έτσι απ’ τον μαύρον θάνατον να ημπόρουν να τον κρύψω,

ανάμερα, όταν  η σκληρή φθάση κοντά του η μοίρα,

καθώς άρματα υπέρλαμπρα εγώ θα του ετοιμάσω

να θαμπωθούν όσοι τα ιδούν του γένους των ανθρώπων.».

 



Είπε και αυτού την άφησε κι επήγε στες φυσούνες,

στο πυρ τες στρέφει και γοργά να εργάζονται προστάζει.

 

Φυσούνες είκοσι φυσούν στες κάψες τους και βγάζουν

ευκολοφύσητην πνοήν σφοδρήν ή μετρημένην,

πότε με βιά πότε σιγά να υπηρετούν, ως θέλει

ο Ήφαιστος, ώστ’ εύκολα το έργον να τελειώσει.

Σκληρόν χαλκόν, κασσίτερον, πολύτιμο χρυσάφι

και ασήμι βάζει στην φωτιά, κατόπιν μέγ’ αμόνι

εις τον κορμόν τοποθετεί και στο δεξί του χέρι

σφύραν αδράχει δυνατήν, και το διλάβι στ’ άλλο.

 

Κι έπλασε πρώτα δυνατήν ασπίδα και μεγάλην

όλην με τέχνην και τριπλόν λαμπρόν τριγύρω κύκλον.

Με πέντε δίπλες έγινεν η ασπίδα και σ’ εκείνην

λογιών εικόνες έπλαθε με την σοφήν του γνώσιν.

 

Την γην αυτού, τον ουρανόν, την θάλασσαν μορφώνει

τον ήλιον τον ακούραστον, γεμάτο το φεγγάρι,

τ’ αστέρια οπού τον ουρανόν ολούθε στεφανώνουν,

την δύναμιν του Ωρίωνος, Υάδες, Πληιάδες,

την Αρκτον, που και Άμαξαν καλούν, και αυτού γυρίζει

πάντοτε, τον Ωρίωνα ασάλευτα τηρώντας.

Η μόνη που τ’ Ωκεανού το λούσμα δεν γνωρίζει.

 

Δύο κατόπιν έκαμεν ανθρώπων πολιτείες

καλές. Στην μίαν γίνονταν του γάμου χαροκόπι.

Νυφάδες απ’ τα γονικά συνώδευαν στην πόλην

με τα δαδιά και αλαλαγμός σηκώνεται υμεναίου.

Και αγόρια κει στριφογυρνούν εις τον χορόν τεχνίτες,

καλοί, κιθάρες αντηχούν στην μέσην και οι γυναίκες

ολόρθες εις τα πρόθυρα θωρούσαν κι εθαυμάζαν.

 

Κι ήταν λαού συνάθροιση στην αγοράν, που δύο

φιλονικούσαν άνθρωποι για πρόστιμο ενός φόνου.

Ο ένας που όλα επλήρωσεν εκήρυττε στα πλήθη,

ο άλλος οπού τίποτε δεν έλαβε. Και οι δύο

εμπρός ηθέλαν στον κριτήν το πράγμα να τελειώσει.

 

Του ενός και τ’ άλλου με φωνές τα πλήθη επαίρναν μέρος.

Οι κήρυκες τα ησύχαζαν. Και μες στον άγιον κύκλον

στα σκαλισμένα μάρμαρα εκάθισαν οι γέροι,

και από τα χέρια λάμβαναν των λιγυρών κηρύκων

τα σκήπτρα κι εσηκώνονταν κι εδίκαζε  καθένας.

 

Βαλμένα ήσαν στην μέσην τους δυο τάλαντα χρυσάφι

γι’ αυτόν που δικαιότερα την κρίσην του προφέρει.

 

Την άλλην πόλην έζωναν δύο στρατοί τριγύρω

που στ’ άρματά τους έλαμπαν. Και δύο γνώμες είχαν,

να την χαλάσουν παντελώς ή τα μισά να λάβουν

απ’ όσα κτήματα η λαμπρή χωρούσε πολιτεία.

Εκείνοι δεν επείθοντο και κρύφια για καρτέρι

οπλίζονταν. Εφύλαγαν το τείχος οι γυναίκες

με όλα τ’ ανήλικα παιδιά και οι γέροντες μαζί τους.

 

Κι εκείνοι εβγαίναν. Η Αθηνά και ο Άρης αρχηγοί τους

Χρυσοί και οι δυο με χρυσά τα ενδύματα, μεγάλοι,

όμορφοι, ωσάν αθάνατοι, με τ’ άρματα και πέρα

ξεχωριζόνταν. Κι έβλεπες μικρά τα πλήθη κάτω.

 

Και ότ’έφθασαν όπου έπρεπε να στήσουν το καρτέρι,

στον ποταμόν που επότιζε καθένας το κοπάδι,

αυτού καθίσαν σκεπαστοί, με τα λαμπρά τους όπλα.

Και δυο ξέμακρα σκοποί σταθήκαν καρτερώντας

πότε να ιδούν τα πρόβατα να φθάσουν  κι οι αγελάδες.

 

Γρήγορα εκείνα πρόβαλαν και δυο βοσκοί κατόπιν

και τούτοι ανυποψίαστοι με σύριγγες επαίζαν.

Κι εκείνοι άμα τους ξάνοιξαν επάνω τους χυθήκαν,

μέρος των μόσχων ξέκοψαν και των λευκών προβάτων

κι έσφαξαν κει και τους βοσκούς. Κι οι άλλοι ως εννοήσαν

στα βόδια τόσην ταραχήν, σηκώθηκαν απ’ όπου

κάθονταν στο στρατόπεδο, και αμέσως ανεβήκαν

εις τ’ ανεμόποδ’ άλογα και γρήγορα τους φθάσαν.

 

Κι εκεί στην ακροποταμιά την μάχην αρχινήσαν

κι απ’ τα δυο μέρη ερίχνονταν τα χάλκινα κοντάρια.

Η Έρις μέσα εγύριζεν, ο Κυδοιμός και η Μοίρα,

που άλλον εκράτει αλάβωτον, και αιματωμένον άλλον,

άλλον ποδόσερνε νεκρόν στην ταραχήν της μάχης.

Κι ένδυμα εφόρει κόκκινον απ’ των ανδρών το αίμα.

Στρέφονταν κει σαν ζωντανοί θνητοί κι επολεμούσαν,

και απ’ τα δυο μέρη τους νεκρούς στο σιάδι εποδοσέρναν.

 

Έβαλε αλλού τριόργητο και μαλακό χωράφι

εκτεταμένον, κάρπιμον και μέσα ζευγολάτες

 

πολλοί με τα ζευγάρια τους το εσχίζαν άνω κάτω.

Και όταν γυρίζαν κι έφθαναν στου χωραφιού την άκρην,

άνθρωπος τους επρόσφερνε ποτήρι όλο γεμάτο

γλυκό κρασί, κι εγύριζαν στες αυλακιές εκείνοι

πρόθυμοι του μεγάλου αγρού να φθάσουν εις την άκρην.

Μαυρίζει όπισθεν  η γη και δείχνει αλετρεμένη

μ’ όλον οπού’ναι ολόχρυση, της τέχνης μέγα θάμα.

 

Φραγμένο κτήμα θέτει αλλού που’χε υψηλά τα στάχια

και μέσα εργάτες θέριζαν με κοφτερά δρεπάνια.

Και άλλες χεριές επανωτές στες αυλακιές επέφταν,

και άλλες με καλαμόσχοινα τες δέναν επιστάτες

τρεις διορισμένοι, ενώ παιδιά κατόπι τους σηκώναν

χερόβολα στες αγκαλιές και αδιάκοπα τα εδέναν.

 

Και ο κύριος στην αυλακιά με σκήπτρον εις το χέρι

σιωπηλός εστέκονταν κι εχαίρετο η ψυχή του.

Παρέκει κάτω από’να δρυ σφακτό μεγάλο βόδι

για το τραπέζι ετοίμαζαν. Και ωστόσον οι γυναίκες

πλήθος αλεύρια μούσκευαν φαγί για τους εργάτες.

 

Αμπέλι μέγα έβαλαν αλλού καρπόν γεμάτο,

καλό, χρυσό κι εμαύριζαν ολούθε τα σταφύλια.

Τα κλήματ’ ήσαν σ’ αργυρά σταλίκια στυλωμένα.

Και λάκκον από χάλυβα και κασσιτέρου φράκτην

έσυρε γύρω και άνοιξε στην άκρην μονοπάτι

για να περνούν, όταν τρυγάν το αμπέλι, οι καρποφόροι.

Και αγόρια, κόρες λυγερές, αμέριμνα στην γνώμην

εφέρναν τον γλυκύν καρπόν μέσα εις τα καλάθια.

 

Γλυκιάν κιθάραν έπαιζε στην μέσην τους αγόρι

και με την λιγερή λαλιά τον λίνον τραγουδούσε

μελωδικά, και όλοι μαζί τριγύρω του εσκιρτούσαν

και τες φωνές τους έσμιγαν με το γλυκό τραγούδι.

 

Αγέλην έκαμεν αλλού ταύρων ορθοκεράτων,

και οι ταύροι επλάσθηκαν χρυσού και κασσιτέρου ακόμη

και απ’ την αυλήν μουγκρίζοντας προς την βοσκήν κινούσαν

εις το ποτάμι, οπού βροντά στα τρυφερά καλάμια.

Χρυσοί βαδίζαν τέσσεροι μ’ εκείνους βοδηλάτες.

Κι εννέα σκύλοι φύλακες γοργόποδες τριγύρω.

 

Και από τους πρώτους της κοπής δυο τρομερά λιοντάρια

βαρβάτον ταύρον άρπαξαν που εμούγκρα ενώ τον σέρναν.

Και οι σκύλοι επάνω εχούμησαν και ομού τα παλικάρια.

Και αφού του ταύρου έκοψαν το δέρμα τα θηρία

αίμα του ερούφαν κι άντερα. Του κάκου οι βοδηλάτες

επάνω τα γοργόποδα σκυλιά παρακινούσαν.

Δεν εκοτούσαν δάγκαμα να δώσουν στα λεοντάρια,

αλύχταν μόνο από σιμά και πάλι αναμερίζαν.

 

Κι έναν πλατύν βοσκότοπον λευκόμαλλων προβάτων

έκαμ’ ο ένδοξος χωλός μέσα εις καλό λαγκάδι,

στάνες, καλύβες σκεπαστές, και μανδριά μεγάλα.

 

Κι έναν χορόν ιστόρησεν ο μέγας ζαβοπόδης,

όμοιον μ’ αυτόν που ο Δαίδαλος είχε φιλοτεχνήσει

της Αριάδνης της λαμπρής εις της Κνωσού τα μέρη.

Αγόρια εκεί, πολύπροικες παρθένες εχορεύαν

κι εγύριζαν χεροπιαστοί. Και οι κόρες εφορούσαν

λινά ενδύματα λεπτά, κι είχαν τα παλικάρια

από το λάδι λαμπερούς καλόγνεστους χιτώνες.

 

Λαμπρά στεφάνια είχαν αυτές, είχαν χρυσά εκείνοι

μαχαίρια που απ’ αργυρούς κρεμιόνταν τελαμώνες.

Και πότ’ ετρέχαν κυλητά με πόδια μαθημένα,

ωσάν σταμνιές, οπού τροχόν αρμόδιον στην παλάμην

τον τριγυρνά καθήμενος να δοκιμάσει αν τρέχει,

και πότε αράδα έτρεχαν αντίκρυ στην αράδα.

 

Και τον ασύγκριτον χορόν τριγύρω εδιασκεδάζαν

πολύς λαός και ανάμεσα ο αοιδός ο θείος

κιθάριζε. Και ως άρχιζεν εκείνος  το τραγούδι

δυο χορευτές στη μέση τους πηδούσαν κι εγυρίζαν.

 

Τον ποταμόν Ωκεανόν και δυνατόν και μέγαν

γύρω στον κύκλον έθεσε της στερεής ασπίδος.

 

Και την τρανήν ως του’καμεν ασύντριφτην ασπίδα,

θώρακα κάμνει π’ άστραφτεν όσο η φωτιά δεν λάμπει,

κράνος κατόπι στερεόν αρμόδιον στο κεφάλι,

καλότεχνο με ολόχρυσο στην κορυφήν του λόφον,

και από λεπτόν κασσίτερον μορφώνει τες κνημίδες.

 

Και όλα τα όπλα ως έκαμε τα σήκωσε ο τεχνίτης

και του Αχιλλέως τα’βαλεν εμπρός εις την μητέρα.

Και αυτή με τ’ όπλα π’ άστραφταν, του Ηφαίστου δώρο, εχύθη

ωσάν γεράκι απ’ την κορφήν του χιονισμένου Ολύμπου.

 
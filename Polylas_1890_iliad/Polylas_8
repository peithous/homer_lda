


 

Η Έως άπλωνε η χρυσή σ’ όλην την γην το φως της,

κι εσυγκαλούσε τους θεούς ο υπέρτατος Κρονίδης

στην ακροτάτην κορυφήν του πολυλόφου Ολύμπου.

Έλεγε αυτός και όλ’ οι θεοί προσέχαν εις τον λόγον.

 

«Αθάνατοι, και αθάνατες θεές, ακούσετ’ όλοι

ό,τι στα στήθη μου η ψυχή να ειπώ παρακινεί με.

Μήτε θεός μήτε θεά τολμήση ν’ αντικόψη

τούτον που λέγω τον σκοπόν και στέρξετ’ όλοι αντάμα

ώστε στα έργα τούτα εγώ γοργό να δώσω τέλος.

Και όποιον θεόν αλλόγνωμα νοήσω να βοηθήση

τους Τρώας ή τους Δαναούς, άσχημα κτυπημένος

στον Όλυμπον θα στρέψη αυτός ή θα τον ρίξω κάτω

με τούτα εγώ τα χέρια μου στα σκότη του Ταρτάρου,

πολύ μακράν στα τρίσβαθα του κόσμου καταχθόνια,

που πύλες έχει σιδηρές και χάλκινο κατώφλι,

κάτω απ’ τον Άδη όσο της γης ο ουρανός απέχει.

Τότε θα μάθη αν τους θεούς νικών στην ρώμη όλους.

 

Και δοκιμάσετε, ω θεοί, να το γνωρίσετ’ όλοι.

Χρυσή κρεμάσετ’ άλυσον απ’ τ’ ουρανού την άκρην,

και αθάνατοι και αθάνατες, όλοι απ’ αυτήν πιαστήτε,

Αλλά δεν θα’σθε δυνατοί μ’ όσον κι αν βάλτε κόπον

να σύρετ’ απ’ τον ουρανόν τον πάνσοφον Κρονίδην.

Αλλ’ αν εγώ το ήθελα θα εδύνομουν και μόνος

μ’ όλην την γην και θάλασσαν επάνω να σας σύρω.

Και θα’δενα την άλυσον στην κορυφήν του Ολύμπου

ώστε τα πάντα ανάερα να μείνουν εις τον κόσμον.

Τόσο ανώτερος εγώ θεών και ανθρώπων είμαι.».

 

Είπεν αυτά κι εσίγησεν, άφωνοι εμείναν όλοι.

Ότι με φόβον άκουσα τον αυστηρόν του λόγον.

Και τέλος η γλαυκόματη θεά σ’ εκείνον είπε:

 

«Κρονίδη, ω πατέρα μας, των βασιλέων πρώτε,

το ηξεύρομ’ ότι αντίσταση δεν έχ’ η δύναμίς σου.

Αλλ’ όμως δια τους Δαναούς πονούμε τους ανδρείους,

οπού θα πάθουν κι άσφαλτα θ’ αδικοθανατήσουν.

Αλλ’ όμως θέλει απέχωμεν, ως θέλει, απ’ την μάχην.

Πλην συμβουλήν θα δώσωμεν καλήν εις τους Αργείους,

να μη χαθούν όλοι δια μιας απ’ το βαρύ σου μίσος.».

 

Της είπε με χαμόγελον ο νεφελοσυνάκτης:

«Παρηγορήσου, τέκνον μου. Με την ψυχήν δεν είπα

τον λόγον οπού επρόφερα. Και μαλακόν θα μ’ έβρης.».

 

Είπε. Στ’ αμάξι έζεψε τα ορμητικά πουλάρια,

χαλκόποδα, μ’ ολόχρυσην και φουντωμένην κόμην,

ολόχρυσ’ άρματα και αυτός εζώσθηκε κι επήρε

χρυσήν ωραία μάστιγα και ανέβηκε στον θρόνον

κι εράβδισε να κινηθούν και πρόθυμα επετούσαν

τ’ άλογ’ ανάμεσα στην γην και τ’ ουρανού τ’ αστέρια.

Έφθασε στην πολύβρυσην και θηριοθρέπτραν Ίδην,

στον Γάργαρον, που του Διός έχει βωμόν και κτήμα.

Αυτού εστάθη των θεών και των ανθρώπων ο πατέρας,

και τ’ άλογα αφού ξέζεψε και τα ζωσε με νέφος,

στην κορυφήν περήφανος εκάθισε να βλέπη

των Τρώων και των Αχαιών  την πόλιν και τα πλοία.

Και εις τες σκηνές των οι Αχαιοί το πρόγευμά τους παίρναν

σύντομα κι αρματώνονταν ευθύς κατόπιν όλοι,

και οι Τρώες εις την πόλιν των, και αν και ολιγότερ’ ήσαν,

διψούσαν δια τον πόλεμον, βιασμένοι απ’ την ανάγκην,

διατες γυναίκες, την ζωήν, δια τα παιδια να βάλουν.

Οι πύλες όλες άνοιξαν κι εχύνονταν τα πλήθη.

Πεζοί και ιππείς, και αλαλαγμός μεγάλος ακουόταν.

 

Και ότ’ έφθασαν κι εβρέθησαν εις έναν τόπον όλοι,

τα  τόμαρα και τ’ άρματα και τ’ ανδρειωμένα στήθη,

τα χαλκοθώρηκτ’ έσμιξαν. Κι οι ομφαλωτές ασπίδες

απ’ τα δυο μέρη εγγίζονταν, και ο κόσμος εβροντούσε.

 

Κι εκεί κραυγή χαράς ανδρών που φόνευαν και βόγγος

ανδρών οπού εφονεύοντο και η γη πλημμύριζ’ αίμα.

Και όσο ήτο αυγή και τ’ άγιο φως αύξαινε της ημέρας,

επέφταν και των δυο στρατων άνδρες πολλοί στη μάχη.

Και όταν ο ήλιος τ’ ουρανού στην μέσην είχε φθάσει,

τα χρυσά τάλαντ’ άνοιξεν ο ύψιστος πατέρας

και εις το καθέν’ απέδωσε πικρού θανάτου μοίραν,

των χαλκοφράκτων Αχαιών, των ιπποδάμων Τρώων.

Τα σήκωσε κι έκλιν’ ευθύς των Αχαιών η μοίρα.

Των Αχαιών εκάθισαν κάτω στην γην οι μοίρες.

Των Τρώων εις τον ουρανόν οι μοίρες πεταχθήκαν.

 

Και απ’ την Ίδην βρόντησεν ο Ζευς και αστροπελέκι

φρικτόν στην μέσην έριξε των Αχαιών. Κι εκείνοι

την φλόγα ως είδαν έμειναν και αχνός τους πήρε φόβος.

Και τότε μήτ’ ο Ιδομενεύς και μήτ’ ο Αγαμέμνων

μητ’ οι ανδρειωμένοι Αίαντες κει να σταθούν τολμούσαν.

Μόνος ο Νέστωρ έμεινε, κι εκείνος εξ ανάγκης.

Αδημονούς’ ο ίππος του, που είχε ακοντίσει ο Πάρης

στην κορυφήν της κεφαλής που οι πρώτες τρίχες βγαίνουν

των ίππων εις το καύκαλο, κι είναι ακριβό το μέρος.

Και η λόγχη στον εγκέφαλον εμπηχθη και απ’ τον πόνον

οπίσ’ ορθός σηκώθηκε και με την λόγχην όλην

χάμω εκυλιόταν κι έβαλε τους ίππους άνω κάτω

να κόψει τα παράζυγα καθώς επροσπαθούσαν

ο γέρος με την μάχαιραν, του Έκτορος εφθάσαν

οι ταχείς ίπποι στον διωγμόν κι εφέρναν κυβερνήτην

απότολμον τον Έκτορα. Ουδ’ είχε σωτηρίαν.

Αλλά τον είδε ο δυνατός Τυδείδης και μεγάλην,

τρομερήν έσυρε κραυγήν να ειπή στον Οδυσσέα:

«Λαερτιάδη, διογενή, πολύτεχνε Οδυσσέα,

που φεύγεις, που με τους πολλούς δειλός τα νώτα στρέφεις;

Μη, καθώς φεύγεις, τρυπηθής στην ράχην αλλά μείνε,

εμείς απ’ άνδρ’ απάνθρωπον να σώσωμεν τον γέρον.».

 

Είπεν, αλλ’ ο πολύπαθος ο θείος Οδυσσέας

ποσώς δεν τον εισάκουσε κι έτρεχε προς τα πλοία.

 

Τότε ο Τυδείδης πρόμαχος πετάχθη, κι ήταν μόνος

κι εστήθη εμπρός στην άμαξαν του γέροντος Νηλείδη,

κι εκείνον επροσφώνησε με λόγια φτερωμένα:

 

«Ω γέρε, τώρα μαχηταί στενοχωρούν  σε νέοι,

σ’ ήβρε το γήρας το κακό και η δύναμίς σου εκόπη,

αδύναμον θεράποντα και αργούς τους ίππους έχεις.

Ανέβα εδώ στ’ αμάξι μου να ιδής τους ανδρειωμένους

ίππους που ήσαν του Τρωός κι επήρ’ απ’ τον Αινείαν,

πώς κυνηγιούνται ή κυνηγούν, πετούν εις το πεδίον.

 

Ας έχουν οι θεράποντες των ίππων σου φροντίδα

κι εμείς με τούτ’ ας τρέξουμε τα φοβερά πουλάρια

των Τρώων μες στες φάλαγγες, ο Έκτωρ να γνωρίση

εάν εις την παλάμην μου τούτη μανίζ’ η λόγχη.».

 
 

Είπε και ο Νέστωρ έστερξε  τον λόγον του Τυδείδη.

Τότε οι λαμπροί θεράποντες φροντίσαν δια τους ίππους

του Νέστορος, ο Σθένελος κι ο ανδρείος Ευρυμέδων.

Και ο Νέστωρ εις την άμαξαν με τον Τυδείδη ανέβη.

Τους λαμπρούς πήρε χαλινούς κι εράβδισε τους ίππους

κι εφθάσαν ως τον Έκτορα που πάνω τους εχύθη.

Πετάχθη  ευθύς αλλ’ έσφαλε το βέλος του Τυδείδη

κι εύρηκε το ακόλουθον καλόν Ηνιοπήα,

που γόνος ήταν του υψηλού στο φρόνημα Θηβαίου,

στα στήθη, ενώ τους χαλινούς των ίππων  εκρατούσε.

Κυλίσθη από την άμαξαν κι οι ταχείς ίπποι οπίσω

επήδησαν, και η δύναμις εκόπη και η πνοή του.

 

Εζάλισε τον Έκτορα ο πόνος του συντρόφου.

Θλιμμένος κει τον άφησε κι εζήτα κυβερνήτην

να έβρη άλλον ατρόμητον. Ουδέ πολληώρα εμείναν

οι ίπποι δίχως οδηγόν, ότι τον Ιφιτίδην

ήβρε τον Αρχιπτόλεμον, ατρόμητον κι επήρε

στην άμαξαν και του’δωκε τους χαλινούς των ίππων.

 

Όλεθρος τότε θα’ρχονταν. Καταστροφή των Τρώων,

και μες στα τείχη ωσάν αρνιά θα τους μανδρίζαν όλους.

Το νόησ’ όμως των θεών κι ανθρώπων ο πατέρας.

Και με φωνήν τρομακτικήν λευκόν αστροπελέκι

στην γην απέλυσ’ έμπροσεν των ίππων του Τυδείδη,

και απ’ το θειάφι όπ’ άναβε δεινή σηκώθη φλόγα.

 

Ετρόμαξαν στην άμαξα ζεμένα τα πουλάρια.

Οι χαλινοί του Νέστορος από τα χέρια φύγαν

και φόβος τον κυριευσε και στον Τυδείδην είπε:

 

«Τυδείδη, στρέψε δια φυγήν τ’ ακούραστα πουλάρια.

Δεν βλέπεις ότι του Διός δεν σε βοηθεί το χέρι;

Εις τούτον τώρα εχάρισε την δόξαν ο Κρονίδης,

σήμερα. Κι ύστερα σε μας θα την χαρίση, αν θέλη.

Θνητός την γνώμην του Διός του μεγαλοδυνάμου,

όσον και αν είναι ανδράγαθος, ποτέ δεν θα κρατήση.».

 

Σ’ εκείνον τότε απάντησεν ο ανδρείος Διομήδης:

«Αυτά που λέγεις, γέροντα, ορθόν τον λόγον έχουν.

Αλλ’ είναι τούτο που βαθιά πληγώνει την ψυχήν μου.

Μια μέρα θέλει καυχηθεί ο Έκτωρ προς τους Τρώας:

«Τον Διομήδη έκαμα εγώ να φύγη προς τα πλοία.».

Αυτό θα ειπεί, και η μαύρη γη τότε ας ανοίξει εμπρός μου.».

Του απάντησε ο Γερήνιος ο Νέστορας ιππότης:

«Ωιμένα, υιέ του συνετού Τυδέως, του ιπποδάμου

και αν ο Έκτωρ άνανδρον σε ειπεί, πώς θα το στέρξουν

των Τρώων και Δαρδανιδών τ’ ασπιδοφόρα πλήθη,

κι εξόχως οι γυναίκες των που τους ανδρειωμένους

συντρόφους είδαν από σε να κυλισθούν στο χώμα;»

 

Κι έστρεψε ο γέρος δια φυγήν τ’ ακούραστα πουλάρια

με τον λαόν όπ’ έφευγε, και ο Έκτωρ με τους Τρώας

μ’ αλαλαγμόν επάνω τους τα πικρά βέλη εχύναν.

 

Τότε μακράν του έσυρε κραυγήν  ο μέγας Έκτωρ:

 

«Τυδείδ’, οι άνδρες Δαναοί με θέσιν σ’ ετιμούσαν

πρώτην, με κρέας άφθονον, μ’ ολόγεμα ποτήρια.

Τώρα που εσύ εφάνηκες γυνή θα σε καταφρονέσουν.

Ω χάσου, κόρη ουτιδανή. Στους πύργους μας να φθάσης,

δούλες εις τα καράβια σας να πάρης τες γυναίκες

δεν θα σ’ αφήσω και από εμέ θα ιδής την κακήν ώραν.».

Είπε και τότε μέσα του στοχάσθη ο Διομήδης

εάν θα στρέψη τ’ άλογα ν’ αντιταχθή σ’ εκείνον.

Και τρεις φορές εις της ψυχής τα βάθη το εστοχάσθη,

και τρεις εβρόντησε φορές της Ίδης απ’ τα όρη

στους Τρώας νίκης μήνυμα ο πάνσοφος Κρονίδης.

 

Και φωνήν έβγαλε τρανήν ο Έκτωρ προς τους Τρώας:

 

«Τρώες, Λύκιοι, Δάρδανοι και σεις κονταρομάχοι,

ως άνδρες την πολεμικήν ορμήν σας αισθανθήτε.

Ξεύρ’ ότι νίκην ένδοξον  ευδόκησε ο Κρονίδης

σ’ εμέ να δώση και κακό μεγάλο εις τους Αργείους

που σοφισθήκαν οι μωροί τα τείχη αυτά που βλέπω

τ’ αδύνατα τ’ αψήφιστα. Κι η ανδρειά μας θα τα σπάση

και τ’ άλογα τον λάκκον τους ευκόλως θα πηδήσουν.

Και όταν περάσω κ ευρεθώ σιμά στα κοίλα πλοία,

φωτιά να μου ετοιμάσετε, μη λησμονείτε, ω φίλοι,

να καύσω τα καράβια τους κι εκείνους να φονεύσω,

τους Αχαιούς κει που ο καπνός θα τους στενοχωρήσει.».

Είπε κι επαρακίνησε με την φωνήν τους ίππους:

 

 

«Ω Ξάνθε και συ Πόδαγρε, Αίθων και Λάμπε θείε,

τώρα να μου αποδώσετε  τες τόσες καλωσύνες,

που η γεννημένη απ’ τον λαμπρόν Αετίων’ Ανδρομάχη

έχει δια σας και πρόθυμα σας ετοιμάζει πρώτα

γλυκό σιτάρι και κρασί, κι ευφραίνεται η καρδιά σας,

παρά σ’ εμέ που σύντροφος καυχώμαι αγαπητός της.

Συντρέχετε με σπουδακτικά και τότε την ασπίδα

του Νέστορος θα πάρωμεν, που ως τ’ αστρ’ ανέβ’ η φήμη,

που είναι ολόκληρη χρυσή με τα ραβδιά της όλα,

και από τους ώμους έπειτα του δυνατού Τυδείδη

τον θώρακα να πάρωμεν έργον λαμπρόν του Ηφαίστου.

Αν αυτά πάρωμεν ημείς, οι Αχαιοί, νομίζω

την νύκταν τούτην θ’ ανεβούν στα γρήγορα καράβια.».

Στο καύχημά του εθύμωσεν η Ήρα κι εταράχθη

στον θρόνον η σεπτή θεά και ο Όλυμπος εσείσθη.

Κι έπειτα εστράφη κι έλεγε στον μέγαν Ποσειδώνα:

 

«Στην δύναμιν σου, απέραντε, μεγάλε κοσμοσείστη,

δεν θλίβεσαι των Δαναών να βλέπεις τους θανάτους;

Και σου ανεβάζουν στες Αιγές  και στην Ελίκην δώρα

καλά και πάμπολλα. Και συ το θέλεις να νικήσουν.

Εάν όσ’ είμαστε βοηθοί των Αχαιών τον Δία

θέλαμε να κρατήσωμε κι εσπρώχναμε τους Τρώας,

μόνος στην Ίδην θα’μενεν ο Βροντητής θλιμμένος.».

 

Εβάρυνε και απάντησε, ο μέγας κοσμοσείστης:

 

«Στην γλώσσαν, αχαλίνωτη, ποιον λόγον είπες, Ήρα;

Εις μάχην να’λθωμεν ημείς οι άλλοι με τον Δία

εγώ δεν θα’θελα, επειδή πολύ’ναι ανώτερός μας.».

 

Αυτά ελέγαν οι θεοί. Και ωστόσ’ όλον τον τόπον,

οπού του τείχους έκλειεν ο λάκκος προς τα πλοία,

ίπποι γεμίζαν στριμωκτά και πλήθη ασπιδοφόροι.

Και τους εστρίμωνε ο γοργός ισόπαλος του Άρη,

ο Έκτωρ, αφού ήθελε να τον διδάξει ο Δίας.

Και αφεύκτως τότε θα’καιγε τα ισόπλευρα καράβια

αν στου Αγαμέμνονος τον νουν δεν έβαζεν  η Ήρα

να κινηθή, τους Αχαιούς ο ίδιος να εμψυχώση.

 

Των Αχαιών εις τες σκηνές επήγε κι εκρατούσε

μέγαν μανδύαν πορφυρόν, και εις το τρανό καράβι

του Οδυσσέως έμεινε,  που ευρίσκετο στην μέσην,

ώστε ν’ ακούεται η φωνή στο’να και στ’ άλλο μέρος

και στες σκηνές του Αίαντος του Τελαμωνιάδη

και του Αχιλλέως, που ακρινά τα πλοία τους εστήσαν,

στην δύναμίν τους ήσυχοι και στην πολλήν ανδρείαν.

 

Και ψιλήν έσυρε φωνήν στων Δαναών τα πλήθη:

 

«Αίσχος, Αργείοι θαυμαστοί στην όψιν, αλλ’ αχρείοι!

Που επήγαν τα καυχήματα πολεμικής ανδρείας

που στον αέρα ερίχνετε στην Λήμνον συναγμένοι,

τρώγοντας κρέατα πολλά βοδιών ορθοκεράτων,

πίνοντας το γλυκό κρασί στα ολόγεμα ποτήρια,

πως ένας θ’ αντιστέκονταν προς διακοσίους Τρώας;

Και τώρα άξιοι δεν είμασθεν δι’έναν όλοι αντάμα,

τον Έκτορα, που ιδού φωτιά θα βάλη στα καράβια.

 

Απ’ τους μεγάλους βασιλείς τάχ’  άλλον, ω πατέρα,

εις τόσην ζάλην έριξες και στέρησιν της δόξης;

Και όμως κανέναν των λαμπρών βωμών σου δεν αφήκα

καθώς αρμένιζα για δω – ποτέ να μη’χα φθάσει –

χωρίς των μόσχων τα μηριά και λίπος να σας κάψω,

δια να κερδίσ’ ως ήθελα την πυργωμένην Τροίαν.

Αλλά, πατέρα, στέρξε μου καν τούτην την ευχήν μου.

καν την ζωήν να σώσωμεν ευδόκησε, μη θέλης

οι Δαναοί να συντριβούν, ως βλέπεις, απ’ τους Τρώας.».

 
 

Είπε, και τον λυπήθηκε, που εδάκρυζε ο πατέρας

κι ευδόκησε απ’ τον όλεθρον να σώση τον λαόν του.

Κι έστειλ’ απ’ τα πετούμενα το πλέον τελεσφόρον,

τον αετόν όπ’ έσφιγγε στα νύχια ελαφομόσχι,

και τ’ άφησε στον εύμορφον βωμόν σιμά να πέση,

όπου θυσίαζαν οι Αχαιοί στον πάμφημον Κρονίδην.

 

Και ως είδαν κείνοι το πτηνόν σταλμένο από τον Δία,

δίψαν πολεμου αισθάνθηκαν κι εχύθηκαν στους Τρώας.

Και όλων εκεί των Δαναών κανείς δεν εκαυχήθη

πως του Τυδείδη πρότερα τους ίππους είχε στρέψει

πέραν του λάκκου να στηθή, την μάχην ν’ απαντήση.

Εκείνος πρώτος κτύπησε πολεμιστήν των Τρώων,

Αγέλαον του Φράδμονος υιόν. Και όπως τους ίππους

έστρεψ’ εκείνος να σωθή τ’ ακόντι μές στους ώμους

του έμπηξε και απ’ τα στήθη του η λόγχη εβγήκε πέρα.

Έπεσε αυτός κι επάνω του βροντήσαν τ’ άρματά του.

 

Κατόπιν του εις τον πόλεμον κατέβηκαν οι Ατρείδες,

οι Αίαντες μ’ αδάμαστην ζωσμένοι ανδραγαθίαν,

ο Ιδομενεύς και ο σύντροφος εκείνου Μηριόνης,

φρικτός, ως ο Ενυάλιος. Ο Ευρύπυλος ο ανδρείος,

ο Ευαιμονίδης, κι ένατος μ’ αυτούς ο Τεύκρος ήλθε

με τόξ’ οπισθοτέντωτο, και κάτω απ’ την ασπίδα

έμεινε αυτός του Αίαντος του Τελαμωνιάδη.

Και την ασπίδα έβαζ’ εμπρός ο Αίας. Τότε ο Τεύκρος

στο πλήθος γύρω εκοίταζε. Και όποιον ετόξευ’ άνδρα,

κάτω τον έριχνε και αυτός του Αίαντος οπίσω

πάλιν εκρύβετ’, ως παιδί στον κόλπον της μητρός του.

Και ο Αίας τον εσκέπαζε με την λαμπρήν ασπίδα.

 

Ποιον απ’ τους Τρώας έριξεν ο θείος Τεύκρος πρώτον;

Πρώτ’ έπεσε ο Ορσίλοχος, κατόπιν κι οι ανδρειωμένοι

Δαίτωρ, Χρομίος, Όρμενος και ισόθεος Λυκοφόντης,

ο Οφελέστης έπεσε και ο ήρως Αμοπάων

Πολυαιμονίδης κι ύστερον η ανδρειά του Μελανίππου.

Και ως είδ’ αυτόν που αφάνιζε τες φάλαγγες των Τρώων

του τόξου με την δύναμιν, εχάρη ο βασιλέας

ο Αγαμέμνων, κι έμεινε σιμά του και του είπε:

 

«Ω Τεύκρε τελαμώνιε, γλυκιέ μου πολεμάρχε,

καθώς το κάμνεις, τόξευε, των Δαναών να φέρνης

χαράν και εις πατέρα σου που σ’ έχει θρέψει βρέφος

και τρυφερά σ’ ανάστησε στο σπίτι, αν κι ήσουν νόθος.

Και συ μακρόθεν λάμπρυνε με δόξαν τον γονέα.

Και άκουσε πράγμα οπού θα ειπώ και άσφαλτ’ αυτό θα ήταν.

Εάν ο Ζεύς κι η Αθηνά δώσουν σ’ εμέ την χάριν,

την πόλιν την καλόκτιστην να πάρω της Ιλίου

σ’ εσέ πρώτον κατόπι μου θα δώσω εγώ βραβείον

ή τρίποδα ή στην άμαξαν ζεμένα δυο πουλάρια

ή κορασίδα σύντροφον της κλίνης να την έχης.».

 

Και ο Τεύκρος του αποκρίθηκεν: «Ω δοξασμένε Ατρείδη

εμέ κινείς τον πρόθυμον, ως βλέπεις, στον αγώνα;

Και μ’ όσην έχω δύναμιν εγώ δεν ησυχάζω

Απ’ την στιγμήν που εσπρώξαμεν αυτούς κατά την πόλιν,

μ’ αυτό το τόξο καρτερώ  τους άνδρες και φονεύω.

Οκτώ μου βέλη αγκυλωτά που έριξα  εμπηχθήκαν

όλα σ’ ανδρείων σώματα. Και όμως το λυσσασμένο

τούτο σκυλί δεν δύναμαι να το κτυπήσω ακόμη.».

Είπε κι ευθύς απ’ την χορδήν ετράβηκε άλλο βέλος,

τον Έκτορα που’χε αντικρύ ποθώντας να πετύχη.

Τον έσφαλε κι εκτύπησε στο στήθος τον γενναίον

εύμορφον Γοργοθίωνα, αγόρι του Πριάμου

που’χε γεννήσει νυμφευτή γυνή του απ’ την Αισύμην,

η ωραία Καστιάνειρα, ωσάν θεά στο σώμα.

Και ως παπαρούνα φουντωτή που απ’ του καρπού το βάρος

και απ’ ανοιξιάτικες δροσιές την κεφαλήν της γέρνει,

την κεφαλήν έγειρε αυτός του κράνους απ’ το βάρος.

Και βέλος άλλο τράβηξε ο Τεύκρος να κτυπήση

τον Έκτορα κατάντικρυς, αλλ’ έσφαλε και πάλιν

ότι το βέλος αλλαχού του έστριψεν ο Φοίβος.

Του Έκτορος τον τρομερόν ανδρείον κυβερνήτην

ήβρε, τον Αρχιπτόλεμον, το βέλος, εις το στήθος.

 

Από τ’ αμάξι εβρόντησε και οι ταχείς ίπποι οπίσω

εσύρθηκαν και η δύναμις εκόπη και η πνοή του.

 

Βαθειά τον Έκτορα έπληξε του κυβερνήτου ο πόνος,

θλιμμένος κει τον άφησε, κι είπε στον Κεβριόνην,

τον αδελφόν που ήταν σιμά τους χαλινούς να πάρη,

και τον υπάκουσε ο αδελφός. Και αυτός απ’ τον ωραίον

θρόνον στην γη επήδησε και τρομερά βοώντας

έπιασε στρογγυλόπετραν κι εχύθη προς τον Τεύκρον,

να τον κτυπήση πρόθυμος και ο Τεύκρος παίρνει βέλος

απ’ την φαρέτραν φονικό και στην χορδήν τ’ αρμόζει,

και ως τη τραβούσαν άνωθεν στην κλείδωση της πλάτης,

που στήθος δένει και λαιμόν  κι είναι ακριβό το μέρος,

ο Έκτωρ κει τον κτύπησε με το σκληρό λιθάρι

και την χορδήν του έσπασεν. Ενάρκωσε η παλάμη

εις τον αρμόν κι έπεσε αυτός στα γόνατα κι εστάθη

ακίνητος και του’πεσε το τόξο από το χέρι.

 

Στον αδελφόν όπ’ έπεσε δεν έλειψεν ο Αίας,

κι εμπρός του με το σώμα του και την ασπίδα εστάθη.

Και δυο καλοί του σύντροφοι, ο Μηκιστεύς, του Εχίου

υιός, με τον Αλάστορα στους ώμους των τον φέραν,

οπου βαριαναστέναζε στα βαθουλά καράβια.

 

Και ορμήν στους Τρώας έβαλε και πάλιν ο Κρονίδης.

Και ως εις τον λάκκον τον βαθύν τους Αχαιούς εσπρώξαν,

και ο Έκτωρ πρώτος μ’ έπαρσιν πολλήν στην δύναμίν του,

και ωσάν σκυλί γοργόποδο, που κυνηγά λεοντάρι

ή άγριον χοίρον, τα μεριά του πιάνει και τες φτέρνες,

και εις όποιο μέρος και αν στραφή, ποτέ δεν τον αφήνει,

παρόμοια τους Αχαιούς πατούσε ο μέγας Έκτωρ

κι όπως εφεύγαν πάντοτε τον ύστερον κτυπούσε.

 

Και αφού διαβήκαν οι Αχαιοί του λάκκου τους πασσάλους,

και πλήθος καθώς έφευγαν εφόνευσαν οι Τρώες,

πλησίον στα καράβια τους εμείναν ενωμένοι

και ν’ ανδρειωθούν εκραύγαζαν ο ένας προς τον άλλον

και στους θεούς εδέοντο με χέρια σηκωμένα.

Και ο Έκτωρ  περιέστρεψεν ολόγυρα τους ίππους

με μάτια ως είναι της Γοργούς και του ανδροφόνου Άρη.

 


Τους είδε κι ελεήθηκεν η Ήρα η λευκοχέρα,

κι έλεγε προς την Αθηνά: «Ω του Κρονίδη κόρη,

ωιμέ, πόνον δεν θα’ χωμεν εμείς οι δυο πλέον

δια την φθοράν των Δαναών στην ύστερην την ώρα;

Κι εύκολον είναι ολόβολοι να κακοθανατίσουν

ενός ανδρός  απ’ την ορμήν. Του Έκτορος η λύσσα

τούτη δεν υποφέρεται και θρήνον έχει κάμει.».

Τότε η γλαυκόματη Αθηνά στην Ήρα αποκρίθη:

 

 

«Εύκολ’ από των Δαναών τα χέρια την ανδρείαν

και την ζωήν θα’χανε αυτός στο πατρικό του χώμα.

Αλλ’ ο πατέρας μου κακά μανίζει ο διεστραμμένος

που πάντοτε ό,τι εγώ ποθώ και βούλομαι εμποδίζει.

 

Λησμόνησε πόσες φορές το τέκνον του έχω σώσει,

όταν το εβασάνιζαν οι αγώνες του Ευρυσθέως.

Στον ουρανόν εκλαίονταν εκείνος, και ο Κρονίδης

εμέν’ από τα ουράνια βοηθόν του προβοδούσε.

Αν τούτο ο νους μου πρόβλεπεν όταν τον είχε στείλει

στον Άδη από το Έρεβος στον κόσμον ν’ ανεβάση

τον σκύλον που ο τροματικός θεός στην πύλην έχει,

δεν θα’βγαινε από της Στυγός το απέραντο ποτάμι.

 

Και τώρα εμέ μισεί και ιδού τον πόθον φέρ’ εις τέλος

της Θέτιδος, που πρόσπεσε κλιτή στα γόνατά του,

να της τιμήση τον υιόν πολιορκητήν Πηλείδην.

Θα έλθ’ η ώρα να με ειπή και πάλι αγαπητήν του.

Αλλά συ τώρα ευπρέπισε τα δυνατά πουλάρια,

ωσπου να ζώσω τ’ άρματα στο δώμα του πατρός μου

να ετοιμασθώ στον πόλεμον, να μάθ’ ο λοφοσείστης

ο Έκτωρ του Πριάμου υιός αν θα γελάση οπόταν

ν’ αναφανούμε μας ιδή στους δρόμους του πολέμου.

Τρώες θα πέσουν πάμπολλοι σιμά στα κοίλα πλοία

και τα πουλιά στες σάρκες των και οι σκύλοι θα χορτάσουν.».

Είπε και την υπάκουσε η Ήρα η λευκοχέρα.

Πήγε τα χρυσοστέφανα πουλάρια να ευπρεπίση

η Ήρα σεβαστή θεά του Υψίστου Κρόνου η κόρη,

κι η Αθηνά κόρη σεμνή του αιγιδοφόρου Δία

εις του πατρός το έδαφος τον πέπλον απολύει

τον αγανόν και πλουμιστόν που εκέντησεν εκείνη,

και τον χιτώνα ως έλαβε του αστραποφόρου Δία

στην μάχην την πολύθρηνην να ορμήση αρματωνόταν.

Ανέβηκε στο φλογερόν αμάξι και κοντάρι

φούκτωσε μέγα, στερεό – μ’ αυτά δαμάζ’ ηρώων

τα πλήθη, αν η πατράγαθη θεά μ’ αυτούς θυμώση.

Κι η Ήρα με την μάστιγα σφοδρά κεντά τους ίππους.

 

Βρόντησε τότε τ’ Ουρανού η πύλη και του Ολύμπου

αφ’εαυτού της. Την φρουρούν αι Ώρες πόχουν έργον

το πυκνό νέφος ν’αφαιρούν ή να το επαναφέρουν.

Και ως τα κεντούσαν, τ’ άλογα περάσαν απ’ την πύλην.

Τους ξάνοιξε και οργήσθηκεν ο Ζεύς από την  Ίδην,

κι έλεγε προς την Ίριδα, χρυσόπτερην μηνύτραν:

 

«Γοργόποδ’ Ίρι, πήγαινε και οπίσω γύρισέ τες,

να’λθουν μ’ εμένα εις πόλεμον κακόν μην τες αφήσης.

Κι ιδού το λέγω φανερά και ο λόγος μου θα γίνη.

Θα τους χολώσω τ’άλογα στα αμάξια τους ζεμένα.

Αυτές θα ρίξω απ’ το θρονί, τ’ αμάξι θα συντρίψω

και χρόνοι δέκα δεν θ’ αρκούν να κλείσουν οι πληγές των

όσες χαράξη ο κεραυνός. Και τότε η γλαυκομάτα

θα ιδή τι είναι πόλεμον να κάμη στον πατέρα.

Στην Ήραν δεν χολεύομαι και δεν θυμώνω τόσο,

τι ξέρω που αντιφέρεται σ’ όποιον κι αν είπω λόγον.».

Είπε, κι ευθύς εκίνησεν, η ανεπόποδ’ Ίρις

προς τον υψηλόν Όλυμπον της Ίδης απ’ τα όρη.

Στην πύλην τες σταμάτησε του πολυλόφου Ολύμπου

ως βγαίναν και τους είπ’ ευθύς τον λόγον του Κρονίδη:

«Που τρέχετε, τι μάνιτα τον νουν σας συνεπήρε;

Δεν στέργει ο Ζευς των Δαναών βοηθοί να κατεβήτε.

Και ακούτε ό,τι είπε, και άσφαλτο θα κάμη ο υιός του Κρόνου.

Θα σας χολώση τ’ άλογα στ’ αμάξια σας ζεμένα,

εσάς θα ρίξει απ’ το θρονί, τ’ αμάξι θα συντρίψη,

και χρόνια δέκα δεν θ’αρκούν να κλείσουν οι πληγές σας,

που θα χαράξη ο κεραυνός και τότε, ω γλαυκομάτα,

θα ιδής τι είναι πόλεμον να κάμνης του πατρός σου.

 

Της Ήρας δεν χολεύεται και δεν θυμώνει τόσο

τι ξέρει ότι αντιφέρεται σ’ όποιον κι αν είπη λόγον.

Αλλά συ σκύλ’ αδιάντροπη, συ πάγκακη, αν τωόντι

στον Δία το θεόρατο κοντάρι θα σηκώσης.».

Αυτά τους είπε κι έφυγεν η ανεμόποδ’ Ίρις,

κι η Ήρα προς την Αθηνά τον λόγον τούτον είπε:

«Κόρη ω μεγάλη του Διός, εγώ δεν στέργω πλέον

πόλεμον χάριν των θνητών να κάμωμεν στον Δία.

Ας αποθάνουν και στην γη άλλοι και άλλοι ας ζήσουν

όπως του τύχη καθενός και όπως του λέγη ο νους του

τους Τρώες και τους Δαναούς, ως πρέπει ας κρίνει εκείνος.».

 

Είπε και οπίσω εγύρισε τα δυνατά πουλάρια

κι οι Ώρες τα καλότριχα τους ξέζεψαν πουλάρια

κατόπιν εις τ’ αμβρόσια παχνιά τους τα προσδέσαν,

και προς τους τείχους πόλαμπαν την άμαξαν εκλίναν.

Κι οι δυο Θεές ανάμεσα των άλλων αθανάτων

καθίσαν εις χρυσά θρονιά με θλίψιν στην ψυχήν τους.

 

Κίνησε το καλότροχον αμάξι από την Ίδην

ο Ζευς κι ήλθε στον Όλυμπον στην σύνοδον την θείαν.

Και τ’ άλογα αφού ξέζεψεν ο μέγας Κοσμοσείστης

τ’ αμάξι επάνω στους βωμούς εσκέπασε με πέπλον.

Εκάθισεν ο Βροντητής εις τον χρυσόν του θρόνον

και  ο Όλυμπος σαλεύετο στα πόδια του αποκάτου.

 

Και μόνες του Διός μακράν η Αθηνά κι  η Ήρα

καθίζαν ουδ’ ερώτησιν ή λόγον του προφέραν.

Και ο Ζευς καλά τες νόησε κι είπε: «Αθηνά και Ήρα

τι στέκεσθε περίλυπες;  Δεν έχετε κοπιάσει,

θαρρώ, πολύ στον πόλεμον, όπου δοξάζοντ’ άνδρες,

τους Τρώας ν’ αφανίσετε, που φοβερά  μισείτε.

τόσ’ η δική μου δύναμις και των χεριών μου ο τρόμος

που όλ’ οι θεοί στον Όλυμπον την γνώμην δεν μου αλλάζουν.

Και σας των δυο πάγωσαν τα τρυφερά σας μέλη

πριν καν να ιδήτε τους φρικτούς αγώνες του πολέμου.

Και ακούτε ό,τι είπα και άφευκτα θα ήταν τελειωμένο.

Κρουσμένες απ’ τον κεραυνόν δεν θα’χετ’ επανέλθει

με την δική σας άμαξαν στα δώματα του Ολύμπου.».

 
 

Είπε, κι εγόγγυσαν κρυφά η Αθηνά κι η Ήρα.

Σιμά καθίζαν και όλεθρον  των Τρώων μελετούσαν.

Λόγον δεν έλεγε η Αθηνά και στον πατέρα Δία

μ’ αγρίαν μάνιζε χολήν. Αλλ’ η χολή στης Ήρας

το στήθος δεν εχώρεσε, και προς εκείνον είπε:

 

«Κρονίδη τρομερώτατε, ποιον λόγον είπες τώρα !

Το ηξεύρομ’ ότι αντίστασιν δεν έχ’ η δύναμίς σου.

Αλλ’ όμως  δια τους Δαναούς πονούμε τους ανδρείους

οπού θα πάθουν και άσφαλτα θ’ αδικοθανατίσουν.

Αλλ’ όμως θέλει απέχουμε, ως θέλεις, απ’ την μάχην

και συμβουλήν θα δώσωμεν καλήν εις τους Αργείους,

να μη χαθούν όλοι δια μιας απ’ τον βαρύν θυμόν σου.».

 

Και ο Δίας της απάντησεν: «Άμα χαράξ’ η μέρα

τον Δία τον υπέρτατον θα ιδής, αν θέλης, Ήρα

ω μεγαλόφθαλμη θεά, χειρότερον να φέρη

αφανισμόν εις τον στρατόν των μαχητών Αργείων.

Ότι την μάχην ο βαρύς Πριαμίδης δεν θ’ αφήση,

πριν απ’ τα πλοία σηκωθή ο ανίκητος Πηλείδης,

οπόταν πέση ο Πάτροκλος και δια το νεκρόν σώμα

θα μάχωνται με στένωσιν  φρικτήν σιμά στα  πλοία.

 

Η μοίρ’ αυτό διόρισε και προσοχήν δεν δίδει

εις τον θυμόν σου, κι εάν πας στης γης και της θαλάσσης

τα πέρατα, όπου κατοικούν ο Ιαπετός και ο Κρόνος,

κι ούτε  τους τέρπουν άνεμοι, ούτε το φως του ηλίου,

και Τάρταρος βαθύτατος παντού τους περιζώνει.

Αν απ’ το πείσμα σου ως αυτού θα φθάσης, δεν με μέλει.

Ότι άλλο πράγμ’ αδιάντροπον, ως είσ’ εγώ δεν είδα.».

 

Είπεν ο Ζευς κι εσώπαινεν η Ήρα η λευκοχέρα.

Κι έπεσε στον Ωκεανόν το λαμπρό φως του ηλίου

την μαύρην νύκτα σέρνοντας στην γην την σιτοδότραν.

Τότε να εσβήσθηκε το φως δεν άρεσε των Τρώων,

πλην των Αργείων ποθητό πολύ το σκότος ήλθε.

 

Ο Έκτωρ πάλιν σύνοδον συνάθροιζε των Τρώων

μακράν των πλοίων και σιμά στου ποταμού το ρεύμα,

που από νεκρούς ελεύθερος είχε απομείνει ο τόπος.

Από τ’ αμάξια εξέζεψαν και του Έκτορος του θείου

τον λόγον ακροάζονταν κι έσφιγγε αυτός στο χέρι

κοντάρι ενδεκάπηχο κι εμπρός σπιθοβολούσε

η χάλκιν’ άκρη και χρυσό την έδενε στεφάνι.

Σ’ εκείνο στηριζόμενος ωμίλει προς τους Τρώας:

 

«Ακούτε, Τρώες, Δάρδανοι κι όσ’ ήλθετε βοηθοί μας.

Τους Αχαιούς θαρρούσα εγώ να εξολοθρεύσω απόψε

όλους και τα καράβια τους και στην ανεμισμένην

Ίλιον να γύρω νικητής. Αλλ’ έσωσε το σκότος

αυτούς και τα καράβια τους στην άκραν της θαλάσσης.

Και τώρ’ ας υπακούσωμεν κι εμείς στην μαύρην νύκτα.

Το δείπνον ετοιμάσετε, και τα καλά πουλάρια

από τ’ αμάξια λυσετε και βάλετε τροφήν τους.

Βόδια κι ερίφια παχιά θα φέρετε απ’ την πόλιν

ογρήγορα κι ευφραντικό κρασί προμηθευτείτε

και άρτον απ’ τα σπίτια σας συνάξετε, και ξύλα

πολλά διότι ολόνυκτα θα καίμε, ώσπου να φέξει,

πυρά πολλά που  η λάμψις των θα φθαση ως τον αιθέρα,

οι κομοφόροι Αχαιοί μήπως την νύκτα ορμήσουν

στα νώτα επάνω τα πλατιά της θάλασσας να φύγουν.

 

Μη τους αφήσουμ’ ήσυχοι ν’ ανέβουν στα καράβια,

αλλά και κάποιος απ’ αυτούς στο σπίτι του ας χωνεύη

την ακοντιά που θα ’λαβε  πηδώντας εις το πλοίον.

Ώστε και άλλοι στο εξής να φέρουν θα τρομάξουν

τον Άρην τον πολύθρονον στους ιπποδάμους Τρώας.

Και οι κήρυκες οι σεβαστοί στην πόλιν ν’αναγγείλουν.
Οι γέροντες οι ασπρόμαλλοι, και οι πολύ νέοι
στους πύργους, κτίσμα των θεών, να ξενυκτίσουν όλοι,

και οι γυναίκες σπίτι τους φωτιά πολλήν ας έχουν

αδιάκοπα, και ανύστακτη φρουρά να στέκη μήπως

ξάφνου στην πόλη έμπη εχθρός, οι άνδρες ενώ λείπουν.

 

Ω Τρώες μεγαλόψυχοι, τούτα όπου λέγω ας γίνουν.

Και ιδού σας είπα ό,τι καλόν μου εφάνη δια την ώραν.

Και άλλ’ άμα φέξη θέλ’ ειπώ των ιπποδάμων Τρώων.

Στον Δία και όλους τους θεούς εύχομ’ εγώ  κι ελπίζω

εκείνα τα μοιρόφερτα σκυλιά να διώξω εδώθε

που οι Μοίρες έφεραν εδώ στα ολόμαυρα καράβια.

Την νύκτα να μην πάθωμε ωστόσο ας φυλαχτούμε.

Και αύριο  τα χαράματα με τ’ άρματα ας χυθούμε

τον Άρην τον ορμητικόν να εγείρωμεν στα πλοία.

Θα δοκιμάσω αν ο δεινος Τυδείδης θα με διώξει

στο τείχος απ’ τα πλοία των ή εγώ θε να του σχίσω

το στήθος κι αιματόβρεχτα θα πάρω τ’ άρματά του.

 

Και αύριον την ανδρείαν του θα μάθη, αν θα υπομείνη

της λόγχης μου το κίνημα. Θα πέση, θαρρώ, πρώτος

από το χέρι μου και αυτός και των συντρόφων πλήθος

ο ήλιος άμα σηκωθή. Και ομοίως να ημπορούσα

αθάνατος και αγέραστος να είμαι στον αιώνα

και να τιμώμαι ως η Αθηνά δοξάζεται και ο Φοίβος,

όσο κακή των Αχαιών τούτων θα φέξ’ η ημέρα.».

Ο Έκτωρ είπε, κι έκαμαν  αλαλαγμόν οι Τρώες.

Τότ’ έλύσαν απ’ τον ζυγόν τους ιδρωμένους ίππους

και με λουριά τους πρόσδεσαν στες άμαξες πλησίον.

Από την πόλιν έφεραν ερίφια και μοσχάρια

γρήγορα, και ευφραντικό κρασί προμηθευθήκαν

και άρτον απ’ τα σπίτια τους και πολλά ξύλα εκόψαν.

Κι επρόφεραν πρς τους θεούς  εξαίσιες εκατόμβες,

και ανέβαζαν οι άνεμοι στον ουρανόν την κνίσαν

γλυκείαν. Αλλ’ οι μάκαρες θεοί δεν την δεχόνταν

ποσώς, ότι απεστρέφοντο την Ίλιον την αγίαν,

τον Πρίαμον και τον λαόν του δυνατού Πριάμου

και αυτοί με μέγα φρόνημα στες τάξες του πολέμου

εκάθοντο και ολονυκτίς πολλά πυρά εκαίαν.

 

Και ως τ’ άστρα, οπού σπινθοβολούν σ’ ανάνεμον αιθέρα

χαριτωμένα ολόγυρα στην φωτεινήν σελήνην –

φαίνεται κάθε κορυφή, κάθ’ άκρη, κάθε πλάγι,

ως άνοιξε απ’ τον ουρανόν απέραντος αιθέρας,

που τ’ άστρα όλα εφανέρωσε και χαίρονται οι ποιμένες –

τόσ’ άστραφταν στην Ίλιον  εμπρός πυρά που εκαίαν

οι Τρώες τότε ανάμεσα στον Ξάνθον και στα πλοία.

Χίλια στον κάμπον καίονταν πυρά και στο καθένα

άνδρες στην λάμψιν του πυρός εκάθηντο πενήντα.

Και οι ίπποι ορθοί στες άμαξες σιμά κριθάρι ετρώγαν

και την καλόθρονην Ηώ να φθάση επεριμέναν.

 
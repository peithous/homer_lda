



Άφηνε του Ωκεανού τα βάθ’ η ροδισμένη

Ηώς να φέρει των Θεών το φως και των ανθρώπων.

Κι έφερ’ η Θέτις του θεού τα δώρ’ αυτά στα πλοία.

Ήβρε σιμά στον Πάτροκλο τον ποθητόν υιόν της

πικρά να κλαίει, και πολλοί τριγύρω του εθρηνούσαν

σύντροφοι, κι η ασύγκρητη θεά σιμά τους ήλθε.

Το χέρι του’πιασε σφικτά, προσφώνησέ τον κι είπε:

 

«Παιδί μου, αυτόν ν’ αφήσωμε, με όλο μας τον πόνο,

να κείτεται ως τον δάμασε η βουλή των αθανάτων.

Του Ηφαίστου τώρα δέξου εσύ τ’ άρματα τα ωραία

που όμοια δεν εφόρεσε κανείς θνητός ακόμη.».

 

Είπε και καθώς έθεσεν εμπρός στον Αχιλλέα

τ’ άρματα τα καλόχτενα, κείν’ αντηχήσαν όλα.

Οι Μυρμιδόνες τρόμαξαν, κανείς να τ’ αντικρίσει

δεν ετολμούσε κι έφυγαν. Και άμα τα είδ’ εκείνος

μέσα του εχόχλασε η χολή βαθύτερα και αστράψαν

ωσάν φωτιά τα μάτια του. Κι ευφραίνετο να πιάνει

τα ωραία δώρα του θεού και αφού να τα θωράει

τα εξαίσια κείνα θαύματα μες στην ψυχή του ευφράνθη,

είπε προς την μητέρα του: «Τ’ άρματα, ω μητέρα,

τέτοια τα χάρισε ο θεός, καθώς να είναι αρμόζει

έργα θεών, και οπού θνητός δεν τα κατασκευάζει.

 

Και τώρα εγώ θ’ αρματωθώ μόνον πολύ φοβούμαι

μήπως εις τον ανδράγαθον υιόν του Μενοιτίου

στες ανοικτές λαβωματιές αισχρές βοηθήσουν μύγες,

και τα σκουλήκια γεννηθούν και τον νεκρόν να φθείρουν,

αφού τον άφησε η ψυχή, και όλο σαπή το σώμα.».

 

Κι η ασημόποδη θεά σ’ εκείνον αποκρίθη:

«Παιδί μου, αυτόν τον στοχασμόν ποσώς μη βάλει ο νους σου.

Από τες μύγες, άγριες σπορές που κατατρώγουν

το σκοτωμένο μαχητήν, εγώ θα τον φυλάξω.

Και αν σταθεί κειτόμενος, όσο να κλείσει ο χρόνος,

άβλαπτο και καλύτερο θα στέκεται το σώμα.

 

Κάλεσε ωστόσο εις σύνοδον των Αχαιών τους πρώτους

και βάλε κάτω τον θυμόν που έχεις στον Ατρείδη,

κι ευθύς ρίξου στον πόλεμον και περιζώσου ανδρείαν.».

 

Είπε και τον εγέμισεν ανδραγαθία και θάρρος

και στα ρουθούνια του νεκρού ρόδινο στάζει νέκταρ

και αμβροσίαν, άφθαρτο το σώμα να κρατήσει.

 

Και παίρνει την ακρογιαλιάν ο θείος Αχιλλέας

και με κραυγή τρομακτική σηκώνει τους Αργείους.

Και αυτοί που πάντοτ’ έμεναν στην περιοχή των πλοίων,

και όσοι τα πλοία κυβερνούν και στρέφουν το πηδάλι,

οι οικονόμοι, οι μοιρασταί του σίτου, ετρέξαν όλοι

στην σύνοδον που εφάνηκε και πάλιν ο Πηλείδης

και τόσον έλειπε καιρόν απ’ τον σκληρόν αγώνα.

 

Με χωλό πόδι εβάδιζαν του Άρη δυο βλαστάρια,

Τυδείδης ο ανδράγαθος και ο θείος Οδυσσέας,

και ακούμπαν στα κοντάρια τους, ως ήσαν λαβωμένοι,

και της συνόδου εκάθισαν στες έδρες που’ναι οι πρώτες.

 

Κατόπιν ήλθεν ύστερος ο μέγας Αγαμέμνων,

είχε κι εκείνος λάβωμα που στον σκληρόν αγώνα

με κονταριά του άνοιξεν ο Αντηνορίδης Κόων

και ως όλοι ομού συνάχθηκαν οι Αχαιοί, σηκώθη

στη μέση τους και ομίλησεν  ο θείος Αχιλλέας:

 

Ατρείδη, τάχα ωφέλησεν εκείνο εμάς τους δύο,

ειπέ κι εμέν’, ότ’ άναψε φαρμακερή διχόνοια

τα σωθηκά μας και ο θυμός, εξ αφορμής της κόρης;

Να’χε την σβήσ’ η Άρτεμις με βέλος την ημέρα

που επόρθησα την Λυρνησσόν, και δούλη την επήρα.

Τότε δεν θα εδάγκαναν τόσοι Αχαιοί το χώμα

κάτω απ’ τες λόγχες των εχθρών, κι ήτ’ ο θυμός μου αιτία.

 

Ο Έκτωρ απ’ την έχθραν μας εκέρδισε και οι Τρώες,

αλλ’ οι Αχαιοί πολύν καιρό θαρρώ να την θυμούνται.

Αλλ’ ό,τι εγίνη αφήνομεν, αν και μας έχει πλήξει

και πρέπει να δαμάσωμεν στα στήθη την ψυχήν μας.

Παύω εγώ τώρα την χολήν ότι ποσώς δεν πρέπει

θυμόν να τρέφω αιώνιον. Συ μην αργείς ωστόσο

στον πόλεμον τους Αχαιούς αμέσως να σηκώσεις.

 

Ότι τους Τρώας άντικρυ, θα δοκιμάσω αν θέλουν

να ξενυκτούν στα πλοία μας. Θαρρώ που όσοι προφθάσουν

να φύγουν απ’ τη λόγχη μου και απ’ τον δεινόν αγώνα

πολλή χαρά θενά αισθανθούν τα γόνατα να κλίνουν.».

 

Είπεν αυτά κι εχάρηκαν οι Αχαιοί γενναίοι

που άφησε ο μεγαλόψυχος Πηλείδης το θυμό του.

Και προς αυτούς ομίλησεν ο μέγας Αγαμέμνων

εκείθεν όπου εκάθονταν, χωρίς να προχωρήσει:

 

«Ήρωες φίλοι Δαναοί, θεράποντες του Άρη,

ν’ ακούετ’ ανεμπόδιστος όποιος τον λόγον έχει

η τάξις θέλει. Κι έμπειρον η διακοπή πειράζει.

Να ειπεί, ν’ ακούσει ποιος μπορεί στον θόρυβον που κανουν

τα πλήθη; Και ψηλόφωνος δειλιάει δικηγόρος.

 

Εις τον Πηλείδην τώρα εγώ θα εξηγηθώ κι οι άλλοι

Αργείοι κείνο οπού θα ειπώ καλά νοήσετ’ όλοι.

Πολλές φορές οι Αχαιοί μ’ ονείδισαν για τούτο,

αλλ’ αίτιος δεν είμ’ εγώ. Αλλά είναι ο Ζευς κι η Μοίρα

τότε μέσα στη σύνοδον εβάλαν εις τον νουν μου,

και του Αχιλλέως πήρα εγώ ο ίδιος το βραβείον.

Και τι θα έκανα; Ο θεός τα πάντα κατορθώνει.

 

Σεβαστή κόρη του Διός η Άτη η ολεθρία

κατάρατη αερόποδη, το χώμα δεν αγγίζει

ανάερ’ από τες κεφαλές γυρίζει των ανθρώπων

για να τους βλάψει, και άσφαλτα  έν απ’ τους δυο τους δένει.

 

Τον Δί’ ακόμα έβλαψε, που υπέρτατον τον λέγουν

και οι θνητοί κι οι αθάνατοι. Όμως και αυτόν η Ήρα

απάτησε αν και αδύνατη με δόλο την ημέραν

εκείνην οπού έμελλε στην πυργωμένη Θήβην

του Ηρακλή την δύναμιν η Αλκμήνη να γεννήσει.

Ότ’ είπε αυτός καυχώμενος στους αθανάτους όλους:

 

«Σεις όλοι αθάνατοι θεοί, θεές και σεις, ακούτε

ό,τι στα στήθη μου η ψυχή να ειπώ παρακινεί με.

Θα φέρει σήμερα στο φως η οδυνοφόρα Ειλείθυα

άνδρα που γύρω των λαών θα βασιλεύση όλων.

Κατάγεται απ’ το αίμα μου και από την γενεάν μου.».

 

Κι η Ήρα του’πε η σεβαστή με δόλον εις τον νουν της:

 

«Θα φανείς ψεύτης, δεν θα ιδείς ο λόγος σου να γίνει.

Κι όρκον, Ολύμπιε, δυνατόν, αν θέλεις όμοσέ μου

που όλων τριγύρω των λαών θα βασιλεύσει εκείνος

που μες τα πόδια γυναικός την σήμερον θα πέσει

που να’ναι από το αίμα σου και από την γενεάν σου.».

 

Είπε και δεν ενόησεν ο Ζευς ποσώς τον δόλον,

και όρκον μέγαν ώμοσε, και αυτό κακό του εγίνη.

 

Κι η Ήρ’ από την κορυφήν του Ολύμπου εχύθη στ’ Άργος

το Αχαϊκόν, που εγνώριζεν εκεί του Περσηιάδου

Σθενέλου την ασύγκριτην γυναίκα, οπού βαστούσε

μες στην γαστέρα της παιδί κι εμέτρα επτά φεγγάρια.

Και αν και λειπόμηνον στο φως τον έβγαλεν η Ήρα

και της Αλκμήνης κράτησε τη γέννα και τους πόνους

κι η ίδια το’πε του Διός: «Πατέρ’ αστραποφόρε,

άκουσε κάτι. Πρόωρα άνδρας λαμπρός γεννήθη

ο Ευρυσθεύς, και βασιλεύς θα είναι των Αργείων,

πατέρας του είναι ο Σθένελος και πάππος ο Περσέας,

γένος σου. Και του στέκεται το σκήπτρο των Αργείων.».

 

Είπε. Στα σπλάχνα του Διός δριμύς εμπήκε πόνος.

Την Άτην άρπαξεν ευθύς απ’ τες λαμπρές πλεξίδες

με την χολήν εις την καρδιά και ώμοσε μέγαν όρκον:

Ποτέ στ’ αστέρια τ’ ουρανού και στες κορφές του Ολύμπου

η Άτη, όλεθρος κοινός, στο εξής να μην πατήσει.

 

Είπε και με το χέρι του την πέταξε από τ’ άστρα

σφενδονιστά κι έφθασε αυτή στους τόπους των ανθρώπων.

 

 

Πάντοτ’ εστέναζε απ’ αυτήν όταν τον ποθητόν του

εβασανίζαν οι απρεπείς αγώνες του Ευρυσθέως.

 

Ομοίως κι εγώ πάντοτε όταν ο μέγας Έκτωρ

ακράτητος εθέριζε στες πρύμνες τους Αργείους,

η Άτη, που μ’ ετύφλωσε δεν έβγαινε απ’ τον νου μου.

Κι εάν τότ’ ετυφλώθηκα και ο Ζευς το νου μου επήρε

να το διορθώσω θέλω εγώ με ξαγοράν πλουσίαν.

Αλλά σήκω στον πόλεμον και σήκωσε τα πλήθη.

 

Κι όλα τα δώρα είν’ έτοιμα, κείνα που στη σκηνή σου

εχθές που ήλθε σου’ταξεν ο θείος Οδυσσέας.

Και, αν θέλεις, στάσου, κράτησε της μάχης την ορμή σου,

τα δώρα οι θεράποντες απ’ το δικό μου πλοίον

θενά σου φέρουν για να ιδείς που εξαίσια θα τα δώσω.».

 

Και ο πτεροπόδης Αχιλλεύς σ’ εκείνον αποκρίθη:

 


«Τα δώρα είναι στο χέρι σου να δώσεις, ως αρμόζει,

ή να κρατήσεις. Τώρα εμείς στην μάχην ας χυθούμε.

Δεν πρέπει εδώ να τρίβωμε με λόγια τον καιρόν μας.

Το μέγα έργον άπρακτον ακόμη μένει οπίσω.

Και όπως και πάλι πρόμαχον θα ιδείτε τον Πηλείδην

να κόβει με την λόγχην του τες φάλαγγες των Τρώων,

μ’ αυτό στον νουν ανδράγαθα καθείς ας πολεμήσει.».

 

Σ’ εκείνον ο πολύβουλος απάντησε Οδυσσέας :

 

«Όσο και αν είσαι ασύγκριτος, θεόμορφε Αχιλλέα,

μη προς την Ίλιον νηστικούς στον πόλεμον κινήσεις

τους Αχαιούς, ότι καιρόν δεν θα βαστάξει ολίγον

η μάχη, ευθύς που οι φάλαγγες πιασθούν των ανδρειωμένων,

και στα δυο μέρη ένας θεός φυσήσει την ανδρείαν.

Αλλά να φάγουν και να πιούν στες πρύμνες πρόσταξέ τους.

Δύναμις είναι το φαγί και το κρασί του ανθρώπου.

 

Άνδρας δεν δύναται κανείς ολήμερα ως το δείλι

του εχθρού αντίκρυ αφάγωτος ν’ αγωνισθεί στην μάχην.

Όσην και αν έχει προθυμιά να μάχεται η ψυχή του,

σιγά-σιγά τα μέλη του βαραίνουν και τον πιάνουν

πείνα και δίψα και δειλιά τα γόνατά του τρέμουν.

Αλλ’ όποιος πρώτ’ από φαγί κι από κρασί χορτάσει

και ολημερίς αν πολεμά με τους εχθρούς αντίκρυ

το θάρρος έχει στην ψυχήν, τα μέλη δεν του κόβει

ο κόπος κι είναι ο ύστερος τον πόλεμον ν’ αφήσει.

 

Σκόρπισε τώρα τον λαόν και ειπέ τους να ετοιμάσουν

το γεύμα. Ωστόσ’ ο βασιλεύς Ατρείδης ας σου φέρει

τα δώρα εδώ στην σύνοδον να τα θωρήσουν όλοι

οι Αχαιοί και να χαρείς εσύ μες στην ψυχή σου.

Και όρκον αυτός να σου ορκισθεί, στην μέσην των Αργείων,

που δεν ανάβηκε ποτέ μαζί της εις την κλίνην

όπως το θέλει των ανδρών και γυναικών ο νόμος.

 

Και συ ο ίδιος πράυνε στα βάθη την ψυχήν σου.

Εις την σκηνήν του με λαμπρό τραπέζι ας σε ημερώσει

το δίκαιόν σου ανέλλειπα να λάβεις όπως πρέπει.

Και δικαιότερος στο εξής και μ’ άλλους θα’σαι, Ατρείδη.

Ότι ποσώς κατάκρισιν δεν έχει βασιλέας

εάν κάποιον παραδίκησε και τον καταπραϋνει.».

 

Και προς αυτόν απάντησεν ο μέγας Αγαμέμνων:

«Εχάρηκα όπως άκουσα τον λόγον σου, Οδυσσέα,

τα είπες όλα ορθότατα και όπως τα θέλ’ η τάξις.

Αυτά θα ομώσω πρόθυμος, ως και η ψυχή μου θέλει.

Ουδέ θα γίνω επίορκος εμπρός των αθανάτων.

Και απ’ την ορμήν ας κρατηθεί της μάχης ο Πηλείδης

και όλοι εδώ μείνετε μαζί, όσο τα δώρα να’λθουν

απ’ την σκηνήν και κάμωμε των όρκων την θυσίαν.

 

Και εις σε τον ίδιον τούτο εγώ να κάμεις παραγγέλλω.

Διάλεξε των Παναχαιών τα πρώτα παλικάρια,

τα δώρα όσα ετάξαμεν εχθές στον Αχιλλέα

απ’ την σκηνήν μου φέρετε, και αντάμα τες γυναίκες.

Κι έτοιμον ο Ταλθύβιος απ’ το στρατόπεδόν μας

χοίρον ας έχει να σφαγεί στον Ήλιον και στον Δία.».

 

Και ο πτεροπόδης Αχιλλεύς σ’ εκείνον απαντούσε:

«Ω Αγαμέμνων αρχηγέ, τρισένδοξε Ατρείδη,

αυτά να συγυρίζετε θ’ αρμόζει σ’ άλλην ώραν

όταν συμβεί ξανάσαμα να γίνει του πολέμου

και να μη καίει τόση ορμή τ’ ανδράγαθά μας στήθη.

 

 

Σφαγμένοι από τον Έκτορα, που εδόξασεν ο Δίας,

κείτοντ’ εκείνοι καταγής, και σεις να ευφρανθούμε

στο φαγοπότι θέλετε. Καλύτερα να ηθέλαν

και ολονήστοι’ οι Αχαιοί στον πόλεμον να ορμήσουν

και άμα βυθίσ’ ο ήλιος, να ετοιμασθεί μεγάλο

συμπόσιον, αφού τ’ όνειδος εκδικηθούμεν όλο.

 

Όσο για με δεν γίνεται φαγί να μου περάσει,

μήτε πιοτό κατέμπροσθεν του σκοτωμένοι φίλου,

που στην σκηνήν μου κείτεται με πόδια τεντωμένα

νεκρός εκεί στα πρόθυρα και γύρω οι φίλοι κλαίουν.

Ώστε τον νουν μου δεν κινούν εκείνα, αλλά μ’ ανάφτει

φόνος και αίμα και βαρύς των σκοτωμένων βόγγος.».

 

Σ’ αυτόν τότε ο πολύβουλος αντείπεν Οδυσσέας:

 

«Των Αχαιών υπέρτατε, Πηλείδη Αχιλλέα,

εμέ στην λόγχην ξεπερνάς τωόντι και όχι ολίγο,

αλλ’ είμ’ εγώ στην νόησιν πολύ καλύτερός σου,

ως έχω χρόνια πλιότερα και πλιότερα έχω μάθει.

Ώστε συ στέρξε την καρδιά στα λόγια μου να κλίνεις.

Του ανθρώπου γρήγορ’ έρχεται ο κόρος του πολέμου,

περισσές όπου οι καλαμιές κομμένες πέφτουν χάμου

και ολίγος είναι ο θερισμός, οπόταν του πολέμου

ο οικονόμος που’ναι ο Ζευς, την πλάστιγγά του κλίνει.

 

Με την γαστέρ’ οι Αχαιοί να κλάψουν τους νεκρούς των

δεν γίνεται. Ότι αμέτρητοι στην μάχην κάθε ημέραν

πέφτουν. Και πότε θα’χαμε ξανάσαμα της λύπης;

Αλλ’ όσους πήρε ο θάνατος θα θαπτωμεν και δάκρυα

θα χύνωμεν αδείλιαστα ολόκληρην ημέραν.

Αλλ’ όσοι από τον πόλεμον τον μισητόν εμείναν

αυτοί θα φάγουν και θα πιούν, όπως εμψυχημένοι

προς τους εχθρούς αδιάκοπα κρατήσωμε την μάχην

με τα καλά μας άρματα. Μηδέ κανείς θα στέκει

δεύτερην άλλη προσταγή στον πόλεμον ν’ ακούσει.

 

Ολέθρια παρακίνησις θα είναι εις όποιον μείνει

οπίσω εις τα καράβια μας. Αλλ’ όλοι ας πεταχθούμε

ν’ ανάψωμε τον πόλεμον των ιπποδάμων Τρώων.».

 

Και ως είπ’ εκίνησαν μ’ αυτόν του Νέστορος τ’ αγόρια

και ο Θόας και ο Μελάνιππος και ο Μέγης ο Φιλείδης

και ο Μηριόνης και μ’ αυτούς ο Λυκομήδης, τέκνον

του Κρέοντος, και στην σκηνήν επήγαιναν του Ατρείδη.

Και όπως ειπώθη ο λόγος του το έργον ετελέσθη.

 

Επτά εφέρναν τρίποδες, όσους τους είχε τάξει,

είκοσι λέβητες λαμπρούς, και δώδεκα πουλάρια

κι εξαίσιες στα έργα τους κόρες επτά και ογδόην

την Βρισηίδα την καλήν. Κι εζύγισ’ ο Οδυσσέας

χρυσάφι δέκα τάλαντα, κι εκίνησε αυτός πρώτος

κι έφεραν κατόπι του τα δώρα οι πολεμάρχοι

και της συνόδου τα’θεσαν στην μέσην. Κι εσηκώθη

ο Ατρείδης. Και ο θεόφωνος Ταλθύβιος πλησίον

εις τον ποιμένα των λαών τον χοίρον εκρατούσε.

 

Κι έσυρ’ ο Ατρείδης μάχαιραν οπού σιμά στην θήκην

του ξίφους είχε πάντοτε, και αφού απαρχές του χοίρου

τες τρίχες έκοψε μ’ αυτήν, κι υψώνοντας τα χέρια

προς τον Κρονίδην εύχονταν, και όλοι τον βασιλέα

ήσυχοι άκουαν αυτού με τάξιν οι Αργείοι.

Και αυτός τον μέγαν ουρανόν κοιτάζοντας ευχόταν:

 

«Μάρτυς μου ο Δίας, των θεών ο εξαίσιος, ο πρώτος,

η Γη και ο Ήλιος και οι θεές, οπού στα καταχθόνια

τους επιόρκους τιμωρούν, οι μαύρες Ερινύες,

που χέρι εγώ δεν άπλωσα στην κόρη του Βρισέως

της κλίνης το αγκάλιασμα, είτ’ άλλο ν’ απολαύσω,

αλλ’ έμεινεν αμάλακτη κει μέσα στες σκηνές μου,

και ας ψεύδομαι, από τους θεούς να πάθ’ ό,τι παθαίνει

ο ασεβής που ψεύτικα το όνομά τους λέγει.».

 

 

Είπε, τον χοίρον έσφαξε με τη σκληρή λεπίδα

και στους αφρούς της θάλασσας, τα ψάρια να τον φάγουν,

τον έριξε ο Ταλθύβιος. Και αμέσως ο Αχιλλέας

ορθός σηκώθη κι έλεγε στη μέση των Αργείων:

 

«Δία πατέρα, τους θνητούς πόσο κακά τυφλώνεις.

Αλλιώς δεν θ’ αγρίευε στα βάθη την ψυχή μου

ο Ατρείδης, και στο πείσμα μου δεν θα’παιρνε την κόρη

στην θέλησήν του αμάλακτος. Αλλ’ ήθελεν ο Δίας

να μας θερίσει ο θάνατος πολλούς ανδρειωμένους.

Φάγετε τώρα κι έπειτα στη μάχη θα χυθούμεν.».

 

Αυτά’πε και την σύνοδον απόλυσε κι εκείνοι

εδώ κι εκεί σκορπίσθηκαν καθένας στην σκηνήν του.

Ωστόσον εσυγύριζαν τα δώρα οι Μυρμιδόνες

και εις το καράβι τα ’φεραν του θείου Αχιλλέως.

τα δώρα εθέσαν στες σκηνές κι έμπασαν τες κόρες

κι επήραν οι θεράποντες τους ίππους στην αγέλην.

 

 


Και η Βρισηίς, που της χρυσής ομοίαζε Αφροδίτης,

άμ’ είδε αυτού τον Πάτροκλον σφαγμένον του εχύθη

απάνω με ξεφωνητό, και την καλήν μορφή της,

τα λευκά στήθη ξέσχιζε, τον απαλόν λαιμόν της

κι είπε η θεόμορφη γυνή στα δάκρυα της πνιγμένη:

 

«Πάτροκλ’, εμέ της άμοιρης, ω πολυαγαπημένε,

σ’ άφησα ωιμένα ζωντανόν όταν αναχωρούσα,

γύριζ’, ω βασιλέα μου, να σ’  έβρω απεθαμένον.

Από κακό σ’ άλλο κακό με κατατρέχ’ η μοίρα.

 

Τον άνδρα οπού μου έδωκαν οι σεβαστοί γονείς μου

τον είδα  εμπρός στα τείχη μας αιματοκυλισμένον,

και της μητρός μου τρεις υιούς, αδέλφι’ αγαπητά μου,

μου επήρεν όλα ομού του ολέθρου η μαύρ’ ημέρα.

Κι ενώ τον θείον άνδρα μου, τον Μύνητα, ο Πηλείδης

μου φόνευε και πάτησε την πόλην του, συ μόνος

να κλαίω συ δεν μ’ άφηνες, και νύμφην να με κάμεις

του Αχιλλέως μου’λεγες, στην Φθίαν  να με φέρεις

να γίνουν οι χαρές αυτού, που οικούν οι Μυρμιδόνες.

Γι’ αυτήν σου την γλυκύτητα τόσο πικρά σε κλαίω.».

 

Είπε. Μαζί της έκλαιαν τον Πάτροκλον κι οι άλλες

και αντί εκείνου η καθεμιά θρηνούσε τους νεκρούς της.

Και ολόγυρά του οι βασιλείς τροφήν να πάρει ολίγην

τον παρακάλουν. Αλλ’ αυτός στενάζοντας αρνείτο:

 

«Αν μ’ αγαπάτε, φίλοι μου, μη με στενοχωρείτε

με το πιοτό, με το φαγί να ευφράνω την καρδιά μου,

ενώ ακόμη φοβερή με καταθλίβει λύπη,

και να υποφέρω είμαι καλός, ο Ήλιος ως να δύσει.».

 

Είπε. Τους άλλους βασιλείς απόλυσε, κι εμείναν

οι Ατρείδες, ο Ιδομενεύς και ο θείος Οδυσσέας,

ο Νέστωρ με τον Φοίνικα, και τον παρηγορούσαν

με λόγια φρόνιμα, αλλ’ αυτός παρηγοριά δεν είχε

ή μες στον λάρυγγα να μπει του αιματηρού πολέμου

Και στεναγμός βγήκε βαθύς απ’ την ψυχή του κι είπε:

 

«Άλλοτε, άμοιρε και συ, ω φίλε της καρδιάς μου,

εδώ το γεύμα ευτρέπιζες γρήγορος κι όπως πρέπει,

όταν εβιάζοντ’ οι Αχαιοί να ορμήσουν και να φέρουν

τον Άρη τον πολύθρηνον στους ιπποδάμους Τρώας.

 

Τώρα συ κείτεσαι νεκρός κι εμένα δεν μ’ αφήνει

ο πόθος σου μήτε φαγί μήτε ποτό να πάρω,

ότι κακό χειρότερο να πάθω δεν μπορούσα

και αν άκουα ν' απέθανεν ο γέρος μου πατέρας,

οπού στην Φθίαν τήκεται στα δάκρυα, που του λείπει

τέτοιος  υιός, κι εγώ μακριά, να πολεμώ τους Τρώας

μένω στα ξένα εξ αφορμής της μισητής Ελένης

ή αυτό που μου ανατρέφεται στην Σκύρον, το παιδί μου

ο θείος ο Νεοπτόλεμος, εάν μου ζη ακόμη.

 

Άλλην ελπίδα έτρεφα εγώ στα βάθη της ψυχής μου,

μόνος να πέσω εγώ μακράν απ’ το ιπποτρόφον Άργος

εδώ στην Τροίαν, και να πας οπίσω εσύ στη Φθίαν

και απο την Σκύρον το παιδί να βγάλεις εις το πλοίον

μαζί σου να τον οδηγείς και να του δείξεις όλα,

το είναι μου, τους δούλους μου και το υψηλό παλάτι.

 

Ότι φοβούμαι που ο Πηλεύς ή πεθαμένος είναι

ή εχ’ ημέρες μετρητές και λύπη τον μαραίνει

και τα κακά γεράματα, και πάντοτε αναμένει

είδησις του θανάτου μου να πλήξει την καρδιά του.».

 

Έλεγε κλαίγοντας, και ομού και οι βασιλείς στενάζαν,

θυμούμενος καθένας τους στο σπίτι τ’ είχε αφήσει.

Είδε και τους συμπόνεσεν ο Ζευς οπού θρηνούσαν

κι έλεγε προς την Αθηνά: «Ω τέκνον μου, τελείως

το πρόσωπόν σου έστρεψες από τον θείον άνδρα;

Τωόντι πλέον εις τον νουν δεν έχεις τον Πηλείδη;

 

Τον βλέπεις οπού κάθεται κατέμπροσθεν στα πλοία

και κλαίει για τον φίλον του. Κι οι άλλοι αναχωρήσαν

να γευματίσουν. Και τροφήν να πάρει αυτός δεν θέλει.

Αλλά κατέβα, την γλυκιά να στάξεις αμβροσίαν

και νέκταρ μες στα στήθη του, να μην τον πνίξ’ η πείνα.».

 

Και ό,τ’ είπ’ ο Ζευς η Αθηνά το επιθυμούσε πρώτη.

Και όμοια με πλατύπτερο ψιλόφωνο γεράκι

τινάζετ’ απ’ τον ουρανόν και σχίζει τον αιθέρα

κι ευρέθη εκεί που οπλίζονταν οι Αχαιοί στην μάχην.

 

Και μες στα στήθη την γλυκιά του έσταξε αμβροσίαν

το νέκταρ, μη τα γόνατα του κόψ’ η μαύρη πείνα,

και στου πατρός της γύρισε του μεγαλοδυνάμου

το δώμα και απ’ τες πρύμνες των εχύνονταν εκείνοι.

 

Και ως του Διός χιονοβολές πυκνές πυκνές πετιούνται

οπού ο αιθερογέννητος επάγωσε Βορέας,

όμοια πυκνές αστράφτοντας οι περικεφαλαίες

από τες πρύμνες χύνονταν και οι ομφαλωτές ασπίδες,

οι θώρακες οι ασύντριφτοι, τα φράξινα κοντάρια

και ο τόπος όλος άστραφτεν απ’ του χαλκού την λάμψιν

έως τα ύψη τ’ ουρανού, και των ποδιών ο κτύπος

εβρόντα, και στην μέσην τους οπλίζετ’ ο Αχιλλέας.

 

Τρίζαν τα δόντια του φρικτά, φωτιά τα μάτια εκαίαν,

θλίψις μεγάλη εβάρυνε τα στήθη του και, ως ήταν

να ξεθυμάνει ακράτητος το μίσος του εις τους Τρώας,

τα άρματά του εζώνονταν, δώρα του Ηφαίστου θεία.

 

Πρώτα τες κνήμες με λαμπρές κνημίδες περικλείει,

οπού εθηλυκώνονταν με ολάργυρες περόνες.

Τα στήθη εσκέπασ’ έπειτα με θώρακα που λάμπει

χάλκινο, αργυροκάρφωτον εκρέμασε απ’ τους ώμους

ξίφος, κι επήρε την τρανήν και στερεήν ασπίδα

που έριχνε πέρ’ αναλαμπήν ως στρογγυλό φεγγάρι.

 

Και ως όταν στους θαλασσινούς μακρόθεν από όρος

φέγγει φωτιά που άναψαν στην στάνην οι ποιμένες,

αλλά στο μέγα πέλαγος τους σέρν’ η ανεμοζάλη

μακράν από τους ποθητούς. Παρόμοια στον αιθέρα

έφθαν’ η λάμψη της καλής ασπίδος του Αχιλλέως.

Εσήκωσε κι εφόρεσε την περικεφαλαίαν

την στερεήν, και η χήτη της ως άστρο εσπιθοβόλα,

καθώς τριγύρω εσείονταν πυκνές χρυσές πλεξίδες,

που ο Ήφαιστος ολόγυρα στον λόφον είχε σύρει.

 

Κι εδοκιμάσθη στ’ άρματα ο θείος Αχιλλέας

ελεύθερ’ αν του άρμοζαν προς τα λαμπρά του μέλη.

Και αυτά σηκώναν τα φτερά τον μέγαν πολεμάρχον.

Και από την θήκη έσυρε το πατρικό κοντάρι

βαρυ, μεγάλο, στερεό, που άλλος δεν μπορούσε

να σείρει από τους Αχαιούς, ή μόνος ο Αχιλλέας,

φράξο απ’ το Πήλιο βουνό, που του πατρός του ο Χείρων

είχε χαρίσει φονικό να είναι των ηρώων.

 

Ο Αυτομέδων έζευε και ο Άλκιμος τους ίππους.

Τους έζωναν με όμορφα ζυγόλουρα κι εβάλαν

στα στόματα τους χαλινούς και οπίσω προς την έδραν

τα χαλινάρια τέντωσαν. Κι επάνω στο ζευγάρι

με την ωραίαν μάστιγα επήδησε ο Αυτομέδων.

Οπίσω ανέβη ολόλαμπρος ως ήλιος ο Αχιλλέας

κι εφώναξε τρομακτικά στους ίππους του πατρός του:

 

«Ξάνθε, Βαλίε, θρέμματα θαυμάσια της Ποδάργης,

τώρα τον κυβερνήτην σας καλύτερα σκεφθείτε

οπίσω να τον σώσετε στων Δαναών τα πλήθη

όλην αφού χορτάσωμεν την δίψαν του πολέμου,

όχι ως τον Πάτροκλον νεκρόν αυτού να τον αφήστε.».

 

Του αντείπε κάτω απ’ τον ζυγόν ο γοργοπόδης Ξάνθος

την κεφαλήν του κλίνοντας βαθιά και όλ’ η χαίτη

από την ζεύγην ξέπεσε και έφθανε στο χώμα.

Φωνητικόν τον έκαμεν η Ήρα η λευκοχέρα:

 

«Για τώρα θα σε σώσωμεν, ανδράγαθε Αχιλλέα,

αλλ’ είναι  η ώρα σου κοντά, δεν πταίμ’ εμείς αλλ’ είναι

μέγας θεός ο αίτιος κι  ανίκητ’ είναι  η μοίρα.

Και όχι από αμέλειαν ποτέ και οκνηριά δική μας

απ’ τ’  άρματα τον Πάτροκλον εγύμνωσαν οι Τρώες.

 

Αλλ’ ο εξαίσιος των θεών τον φόνευσεν, ο Φοίβος,

μες στους προμάχους κι έδωσε στον Έκτορα την δόξαν.

Και του Ζεφύρου την πνοήν οπού γοργότατ’ είναι,

μπορούμ’ εμείς να φθάσωμεν. Αλλά  και σένα  η μοίρα

από θεόν και από θνητόν διόρισε να πέσεις.».

 

Και ως είπε τούτου την φωνήν του κόψαν οι Ερινύες.

Εβάρυνεν ο Αχιλλεύς και τού’πε: «Προμαντεύεις

Ξάνθε, σ’ εμέ τον θάνατον; Και μόνος το γνωρίζω

ότι θα πέσω εδώ μακράν των ποθητών γονέων

η μοίρα μου διόρισεν. Αλλ’ όμως δεν θα παύσω,

πριν ή τους Τρώας αρκετά στην μάχην τρικυμίσω.».

 

Είπε κι εκίνα με κραυγήν τα δυνατά πουλάρια.

 
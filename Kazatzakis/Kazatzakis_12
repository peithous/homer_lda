Το λαβωμένον έτσι Ευρύπυλο γιατροκομούσε τότε
μες στο καλύβι του ο αντροδύναμος γιος του Μενοίτιου ̓ ωστόσο Τρώες κι Αχαιοί σωρός εμάχουνταν, κι ελπίδα πια δεν ήταν
να κρατηθεί πολύ το Αργίτικο χαντάκι κι από πάνω
το μέγα καστροτείχι πού 'χτισαν για τα καράβια, γύρω
χαντάκι ανοίγοντας ̓ τι ξέχασαν τρανές θυσίες να σφάξουν,
για να φυλάξουν τα καράβια τους και τα πολλά τους κούρσα, που έκλεινε κείνο εντός του. Το 'χτισαν, μα δίχως να συγκλίνουν οι αθάνατοι, γι ̓ αυτό κι αγκρέμιστο καιρό πολύ δε στάθη.
Όσο ο Αχιλλέας βαστούσε μάνητα κι ο Έχτορας ζούσε ακόμα,
κι όσο το κάστρο εβάστα απάτητο του Πρίαμου του ρηγάρχη, τόσο κρατιόταν και το Αργίτικο το καστροτείχι ολόρθο.
Μα σύντας απ ̓ τους Τρώες δεν έμεινε κανένας πια αντρειωμένος, κι απ ̓ τους Αργίτες πλήθος έπεσαν, κι οι επίλοιποι απόμειναν, και το καστρί του Πρίαμου πάρθηκε στα δέκα μέσα χρόνια,
κι οι Αργίτες μπήκαν στα καράβια τους και γύραν στην πατρίδα, το καστροτείχι τότε ο Απόλλωνας κι ο Ποσειδώνας είπαν
να ξεπατώσουν, τ ̓ άγρια πάνω του γυρίζοντας ποτάμια,
που από τα Ιδαία βουνά αναβρύζοντας στη θάλασσα χύνονται,
το Ρήσο, το Ροδίο, τον Κάρησο, το Γρανικό, κι ακόμα
τον Αίσηπο και τον Εφτάπορο, το Σκάμαντρο το θείο
και το Σιμόη, που πλήθος δίπλα τους και κράνη και σκουτάρια στον κουρνιαχτό εκυλήσαν κι άμετρες ψυχές ηρώων αντρίκειες. Όλων αυτών τα στόματα έσμιξεν ο Απόλλωνας ο Φοίβος,
κι απά στο καστροτείχι εχύνουνταν μέρες εννιά, κι ο Δίας
έβρεχε ατέλειωτα, στη βιάση του να το θαλασσοπνίξει.
Κι ατός του ο Κοσμοσείστης σφίγγοντας στα χέρια το τρικράνι έβαζε αρχή και ξεθεμέλιωνε, και γκρέμιζε στο κύμα
πέτρες και κούτσουρα, που εμόχτησαν οι Αργίτες να τ ̓ αρμόσουν.
Και πλάι στου Ελλήσποντου τα ρέματα το μέρος ίσιωσε όλο, και τον απλόχωρο αποσκέπασε γιαλό ξανά με αμμούδα'
κι ως το καστρότειχο ξεπάτωσε, τους ποταμούς γυρίζει
στην παλιά κοίτη, οπούθε ξέχυναν τα γάργαρα νερά τους. Ετούτα ο Ποσειδώνας μέλλουνταν κι ο Απόλλωνας να κάνουν μα τώρα γύρα στο καλόχτιστο το καστροτείχι άναβαν
η μάχη κι οι φωνές, κι ως κρούγονταν, των πύργων τα δοκάρια βροντότρεμαν κι οι Αργίτες στ ̓ άρμενα τα βαθουλά σφιγμένοι στριμώχνουνταν, καθώς τους δάμαζεν ο Δίας με το μαστίγι,
και τον ανήλεο τρέμαν Έχτορα και φεύγαν όλοι ομπρός του'

τι ως πάντα του και τώρα εμάχουνταν σαν άγρια μπόρα εκείνος. Κάπρος για λιόντας πώς ανάμεσα σε αγριμολόους και σκύλους στριφογυρίζει από την πλήθια του τη δύναμη μεθώντας,
κι εκείνοι γύρα του συντάζουνται πυκνές σειρές και στέκουν αντίκρυ του, και τα κοντάρια τους αδιάκοπα του ρίχνουν
μα του θεριού δεν τρέμει η πέρφανη καρδιά, κι ουδέ να φύγει λογιάζει, κι είναι το κουράγιο του στερνά που το σκοτώνει'
κι όλο χιμάει γυρνώντας πάνω τους, μα όπου κι αν στρέψει, οι αράδες
των κυνηγών πισωποδίζουνε και δεν του ανοίγουν δρόμο· παρόμοια κι ο Έχτορας, γυρίζοντας ολούθε, τους συντρόφους
παρακινούσε να περάσουνε με θάρρος το χαντάκι.
Μα δεν τολμούσαν τα γοργόποδα φαριά, μον ̓ χλιμιντρούσαν στου όχτου τα χείλια ̓ τι τους φόβιζε το διάπλατο χαντάκι.
Μηδέ να το πηδήξουν εύκολα μηδέ να το περάσουν
μπορούσαν τι όχτοι γύρα ορθόγκρεμοι δεξιά ζερβά υψώνονταν απ ̓ άκρη ως άκρη· κι από πάνω τους οι Αργίτες είχαν στήσει παλούκια σουβλερά, θεόρατα, το 'να από δίπλα στ ̓ άλλο, πυκνά πολύ, γερή διαφέντεψη μπρος στους οχτρούς ̓ και τ ̓ άτια, τ ̓ αμάξια ως σέρναν τα καλότροχα, κιότευαν να διαβούνε,
κι ακόμα κι οί πεζοί καρτέραγαν πώς θα τα βγάλουν πέρα.
Και τότε ο Πολυδάμας ζύγωσε τον Έχτορα και του 'πε:
«Έχτορα εσύ κι επίλοιποι άρχοντες των Τρωών καί των συμμάχων, άμυαλα σπρώχνουμε τα γρήγορα φαριά μες στο χαντάκι ̓
δεν είναι να περάσουν εύκολα ̓ τι σουβλερά παλούκια
έχει στα χείλια, και το Αργίτικο τειχί από πάνω στέκει.
Να κατεβούν οι άμαξολάτες μας και πόλεμο ν ̓ ανοίξουν
σ ̓ έτοια στενή ποριά δε γίνεται ̓ θα χαλαστούν, φοβούμαι ̓
τι αν το χαμό τους αποφάσισεν ο Δίας ο αψηλοβρόντης
πέρα για πέρα, και βουλήθηκε στους Τρώες να δώσει χέρι,
αυτό κι εγώ πολύ θα το 'θελα και τώρα ευτύς να γένει,
εδώ μακριά από το Άργος άχναρα ν ̓ αφανιστούν οι Αργίτες. Όμως αν πουν και πισωστρέψουνε, και κυνηγώντας πίσω
μας διώξουν απ ̓ τα πλοία, και μπλέξουμε μες στο σκαφτό χαντάκι, τότε πια μήτε αποκρισάτορας θα μείνει λέω να γύρει
στο κάστρο, τους Αργίτες φεύγοντας, απάνω μας αν στρέψουν. Μα τώρα ελάτε, ομπρός, το λόγο μου ν ̓ ακούσουμε όλοι θέλω: Μπρος στο χαντάκι οι άμαξολάτες μας ν ̓ ανακρατήσουν τ ̓ άτια,
κι οι άλλοι, πεζοί, με τις αρμάτες μας τις λαμπερές ζωσμένοι,
τον Έχτορα όλοι ν ̓ ακλουθήξουμε, και πια δε θα κρατήσουν
οι Αργίτες, αν αλήθεια εζύγωσε του χαλασμού τους η ώρα.»

Αυτά είπε, κι άρεσαν στον Έχτορα τα γνωστικά του λόγια,
κι ευτύς επήδηξε απ ̓ τ ̓ αμάξι του συνάρματος στο χώμα'
κι οι Τρώες οι επίλοιποι δεν έμειναν κι αυτοί στ ̓ αμάξια πάνω, μόνο στη γη πήδηξαν όλοι τους, τον Έχτορα σαν είδαν.
Κι ο καθανείς του αμαξολάτη του παράγγελνε, με τάξη
να του κρατάει κει πέρα τ ̓ άλογα, μπροστά από το χαντάκι'
κι ατοί τους ξεχώρισαν έπειτα, κολόνες πέντε έκαμαν,
κι ως ορδινιάστηκαν, εκίνησαν ξοπίσω απ ̓ τους ρηγάρχες. Τον Έχτορα άλλοι και τον άψεγο τον Πολυδάμα ακλούθουν, οι πιο πολλοί κι οι πιο λιοντόκαρδοι, και λαχταρούσαν όλοι
να σπάσουν το τειχί, και πόλεμο μπρος στ ̓ άρμενα ν ̓ ανοίξουν. Από σιμά ο Κεβριόνης έρχουνταν τι πιο αχαμνό είχε αφήσει
απ ̓ τον Κεβριόνη ο μέγας Έχτορας να του φυλάει τ ̓ αμάξι.
Σ ̓ άλλους ο Αλκάθοος μπήκε κύβερνος κι ο Αγήνορας κι ο Πάρης· στους τρίτους ο Έλενος κι ο Δήφοβος, ίδιος θεός στην όψη,
οι δυο του Πρίαμου γιοί, κι ο άντρόκαρδος μαζί τους Άσιος τρίτος, ο γιος του Υρτάκου, που τον έφεραν φαριά από την Αρίσβη, τρανά, φλογάτα, απ ̓ του Σελλήεντα του ποταμού τους όχτους. Στους τέταρτους του Αγχίση αφέντευεν ο γιος ο ψυχωμένος,
ο Αινείας· μαζί του και του Αντήνορα δυο γιοι μπροστά ετραβούσαν,
ο Αρχέλοχος κι ο Ακάμας, που 'ξεραν πάσα πολέμου τέχνη.
Κι ο Σαρπηδόνας μπήκε κύβερνος στους ξακουστούς συμμάχους, το Γλαύκο και τον άγριο παίρνοντας Αστεροπαίο μαζί του'
τι εκείνοι στην αντρεία του φάνηκε πως ξεπερνούν τους άλλους μετά απ ̓ τον ίδιο, που ξεχώριζε μες στους δικούς του πρώτος.
Κι αυτοί ως άρμοσαν τα καλόφτιαστα σκουτάρια δίπλα δίπλα,
με λύσσα στους Αργίτες έπεσαν απάνω, κι ούτε έλεγαν
πώς θα βαστάξουν, μόνο στ ̓ άρμενα τα μαϋρα θα ριχτούνε.
Έτσι λοιπόν οι Τρώες οι επίλοιποι κι οι ξακουστοί συμμάχοι
του Πολυδάμα του αψεγάδιαστου γρικήξαν την ορμήνια'
ο Άσιος, του Υρτάκου ο γιος, δεν ήθελε μονάχα αυτός ωστόσο πίσω ν ̓ αφήσει εκεί τ ̓ αλόγατα και τον αμαξολάτη,
μόνο μαζί μ ̓ αυτά στα γρήγορα χιμάει καράβια απάνω,
ο ανέμυαλος! τι δεν του μέλλουνταν, ξεφεύγοντας του Χάρου, και για το αμάξι καμαρώνοντας και τ ̓ άτια του να γύρει
απ ̓ τα καράβια στο ανεμόδαρτο της Τροίας το κάστρο πίσω' τι ο ξορκισμένος Χάρος πρόλαβε και κάτω απ ̓ το κοντάρι του Ιδομενέα του αρχοντογέννητου τον δάμασε εκεί πέρα ̓
τι εκίνησε μπροστά για τ ̓ άρμενα, ζερβιά μεριά, οι Αργίτες όπου γύριζαν με τ ̓ αμάξια τους και τ ̓ άτια από τον κάμπο.

Εκεί, κι αμάξι κι άτια επέρασε, κι ουδέ στο καστροπόρτι.
βρήκε κλεισμένα τα πορτόφυλλα και το μεγάλο σύρτη ̓
τι οι Αργίτες τα κρατούσαν διάπλατα, κανένα απ ̓ τους δικούς τους μπας και γλιτώσουν στα καράβια τους, φευγάτο από τη μάχη. Εκεί γραμμή τραβούσε τ ̓ άλογα, κι από κοντά οι δικοί του, στριγγά σκληρίζοντας· τι λόγιαζαν πως πια οι Αργίτες τώρα
δε θα βαστάξουν, μόνο στ ̓ άρμενα τα μαύρα θα ριχτούνε,
οι ανέμυαλοι! τι στην καστρόπορτα τους λάχαν δυο αντρειωμένοι, απ ̓ τους Λαπίθες τους πολέμαρχους παλικαρίσια φύτρα ̓
γιος του Πειρίθου λιονταρόκαρδος, ο Πολυποίτης, ο ένας,
ο άλλος ο Λεοντέας, που θύμιζε τον αντροφά τον Άρη.
Μπροστά απ ̓ τις αψηλές καστρόπορτες στέκονταν τώρα οι δυο τους,
ως στέκουν δρυς αψηλοφούντωτοι πα στα βουνά, βαστώντας
μέρα και νύχτα και τους άνεμους και της βροχής τις μπόρες,
τι ρίζες τους κρατούν τετράβαθες, μεγάλες, στεριωμένες.
Έτσι κι αυτοί, στα δυο τα χέρια τους και στην περίσσια αντρεία τους θαρρεύοντας, τον Άσιο πρόσμεναν που ερχόταν, και δε φεύγαν.
Κι οι Τρώες γραμμή προς το καλόχτιστο τραβούσαν καστροτείχι ψηλά κρατώντας τα σκουτάρια τους με αλαλητό μεγάλο,
στο ρήγαν Άσιο, στον Οινόμαο, στο Θόωνα, στον Ορέστη,
στον Ιαμενό και στον Αδάμαντα, του Άσιου το γιο, τρογύρα. Εκείνοι στην αρχή εκρατιόντουσαν πιο μέσα, τους Αργίτες
να ξεσηκώσουν, τα καράβια τους να διαφεντέψουν όλοι'
μα βλέποντας τους Τρώες να χύνουνται στο καστροτείχι απάνω και τους Αργίτες με άγριο τάραχο στα πόδια να το βάζουν,
έξω απ ̓ την πόρτα οι δυο τους χίμιξαν κι αρχίσαν να χτυπιούνται, με κάπρους στα ρουμάνια μοιάζοντας, που αγριμολόοι και σκύλοι με άγριες φωνές τους κοντοζύγωσαν, κι αυτοί δεν κάνουν πίσω, μόνο λοξά χιμούν και γύρα τους τα θάμνα ξεριζώνουν τσακίζοντας τα, και τα δόντια τους γρικάς με ορμή να τρίζουν,
ως τη στιγμή που κάποιος ρίχνοντας τους βρει και τους σκοτώσει ̓ όμοια ο χαλκός αχούσε κι έτριζε στα στήθη τους απάνω,
καθώς τους ρίχναν καταπρόσωπα, τι αντρίκεια έπολεμούσαν,
κι είχαν στην αντριγιά τα θάρρη τους και στους συντρόφους πάνω. Κείνοι κοτρόνια απ ̓ τους καλόχτιστους πετούσαν κάτω πύργους, την ίδια τους ζωή, τα γρήγορα τα πλοία να διαφεντέψουν
και τα καλύβια ̓ οι πέτρες έπεφταν στη γη σα στούπες χιόνι, που ως ο άνεμος μεβιας συντάραξε μαυροϊσκιωμένα γνέφη, πυκνές τις ρίχνει, αποσκεπάζοντας τη γη την πολυθρόφα' τόσο οι ριξιές πυκνές εχύνουνταν κι από Αχαιούς και Τρώες.
Κι όπως έπεφταν οι μυλόπετρες, με κούφιο αχό βροντούσαν τα κράνη γύρω απ ̓ τα κεφάλια τους κι οι αφαλωτές ασπίδες. Και τότε μανιασμένος βόγγηξε χτυπώντας τα μεριά του
ο Άσιος, ο γιος του Υρτάκου, κι έσυρε ψηλά φωνή μεγάλη:
« Πατέρα Δία, και σένα ψέματα να λες σου αρέσει βλέπω

ένα σωρό ̓ τι εγώ δεν το 'λεγα τ ̓ ανίκητα μας χέρια
και την ορμή μας πως θ ̓ αντίσκοφταν οι Αργίτες οι αντρειωμένοι. Μ ̓ αυτοί, ως οι σφήκες οι λιγνόμεσες για τ ́ άγρια τα μελίσσια
σε στράτα χτίζουν κακοτράχαλη τα βαθουλά κελιά τους
και δεν τ ̓ αφήνουν, μια και τα 'χτισαν, μον ̓ στους οχτρούς χιμώντας
ατρόμητες τα μελισσόπουλα μοχτούν να διαφεντέψουν
όμοια κι αυτοί στις πόρτες στέκουνται, δε λεν να κάνουν πίσω, κι ας είναι μόνο δυο, πριν θάνατο για δώσουν για και πάρουν.» Αυτά είπε, μα του Δία δεν άλλαξε τη γνώμη μ ̓ έτοια λόγια'
τι μέσα του βαθιά τον Έχτορα βουλιόταν να δοξάσει.
Γύρω στις άλλες πόρτες πόλεμο κρατούσαν κι οι άλλοι ωστόσο, όμως θεός δεν είμαι, δύσκολο τα πάντα να ιστορήσω ̓
τι ολούθε γύρα στο καστρότειχο φωτιά τρανή είχε ανάψει
το πέτρινο ̓ κι οι Αργίτες τ ̓ άρμενα, σφιγμένοι απ ̓ την ανάγκη, με την καρδιά βαριά, διαφέντευαν κι όλοι οι θεοί θλίβονταν
βαθιά τους, όσοι επαραστέκουνταν στη μάχη τους Αργίτες. Κι άνοιξαν οι Λαπίθες πόλεμο κι άρχισαν να χτυπιούνται ̓ κι ο Πολυποίτης, ο λιοντόκαρδος γιος του Πειρίθου, τότε το Δάμασο στο χαλκομάγουλο κοντάρεψε το κράνος·
κι ούτε και βάστηξε το χάλκινο το κράνος, μόνο η μύτη πέρασε η χάλκινη και σύντριψε το κόκαλο, και λιώμα
του έγιναν τα μυαλά, κι ως χίμιζε, στο χώμα τον ξαπλώνει. Μετά και τη ζωή του Πυλώνα και του Όρμενου θερίζει.
Κι ο γαύρος Λεοντέας του Αντίμαχου το γιο με το κοντάρι χτυπάει και βρίσκει, τον Ιππόμαχο, κατάντικρα στη ζώνη'
το κοφτερό σπαθί απ ̓ τη θήκη του τραβά μετά, και πρώτο, στο πλήθος μέσα όπως εχίμιξε, χτυπάει τον Αντιφάτη
από κοντά, και κείνος έπεσε τ ̓ ανάσκελα στο χώμα.
Μετά στον Ιαμενό, στο Μένωνα χιμάει και στον Ορέστη,
κι όλους αράδα εκεί τους ξάπλωσε στη γη την πολυθρόφα.
Την ιδίαν ώρα οι δυο τους που 'γδυναν τις στραφτερές αρμάτες, του Πολυδάμαντα και του Έχτορα τα παλικάρια, που ήταν
οι πιο πολλοί κι οι πιο τρανόκαρδοι κι οι πιο που λαχταρούσαν
να σπάσουν το τειχί, και τ ̓ άρμενα να τους τα κάνουν στάχτη, μπρος στο χαντάκι έστεκαν δίγνωμοι κι ουδέ μπροστά τραβούσαν
τι όπως να το διαβούν λαχτάριζαν, σημάδι ξάφνου βλέπουν, έναν αϊτό ψηλοπετάμενο, ζερβιά μεριά απ ̓ τ ̓ ασκέρι,
κι εκράτα αιματωπό στα νύχια του θεριακωμένο φίδι,
που ζούσε ακόμα και σπαρτάριζε και πάλευε αντρειωμένα ̓
κι ως το κρατούσε, αναδιπλώνοντας τον δάγκασε στο στήθος, πλάι στο λαιμό, κι αυτός το πέταξε, του πόνου αφανισμένος, κι απά στη γη να πέσει το αφήκε, καταμεσός στ ̓ ασκέρι,
κι έπειτα πέταξε κλαγγάζοντας μες στις πνοές του ανέμου. Κι οι Τρώες ανατρίχιασαν βλέποντας το πλουμιστό το φίδι πεσμένο εκεί, του βροντοσκούταρου του Δία τρανό σημάδι.

Και τότε ο Πολυδάμας ζύγωσε τον Έχτορα και του 'πε: «Έχτορα, πάντα εσύ στη σύναξη ζητάς να με αποπαίρνεις, και που μιλώ σωστά, τι αταίριαστο πολύ ν ̓ αντιμιλήσει
σε σένα του λαού ένας άνθρωπος, και συντυχιά σαν είναι, και πόλεμος· πρεπό ν ̓ αυξαίνουμε τη δύναμη σου πάντα. Όμως και τώρα την καλύτερη βουλή θα δώσω, ως ξέρω: Όχι, ας μην πάμε να χτυπήσουμε τ ̓ Αργίτικα καράβια ̓
τι έτσι θαρρώ θα γένει: αν φάνηκε στ ̓ αλήθεια το σημάδι τούτο στους Τρώες, καθώς λογιάζαμε το σκάμα να διαβούμε, ένας αϊτός ψηλοπετάμενος ζερβιά μεριά απ ̓ τ ̓ ασκέρι,
κι εκράτα αιματωπό στα νύχια του θεριακωμένο φίδι,
ακόμα ζωντανό, και το άφησε πριν φτάσει στην κούρνια του, και δεν κατάφερε στ ̓ αϊτόπουλα γυρνώντας να το φέρει ̓
όμοια και μείς, κι αν τώρα σπάσουμε των Αχαιών τις πόρτες και το τειχί με πλήθια δύναμη κι οι Αργίτες κάμουν πίσω,
τον ίδιο δρόμο δε θα γύρουμε με τάξη απ ̓ τα καράβια. Περίσσιους Τρώες εκεί θ ̓ αφήσουμε, που οι Δαναοί, ζητώντας να διαφεντέψουν τα καράβια τους, νεκρούς θα ρίξουν κάτω. Αυτά ένας μάντης θ ̓ αποκρίνουνταν, που θα 'ξερε σημάδια
να ξεδιαλύνει και θα πίστευε στις συβουλές του ο κόσμος.»
Και τότε ο κρανοσείστης Έχτορας ταυροκοιτώντας του 'πε: «Τα λόγια ετούτα, Πολυδάμαντα, καθόλου δε μ ̓ αρέσουν
κι άλλη βουλή να δώσεις δύνεσαι καλύτερη από τούτη.
Όμως αλήθεια, τούτα που 'λεγες, με τα σωστά σου αν τα 'πες, ατοί τους οι θεοί σου σήκωσαν τα φρένα δίχως άλλο'
που θες του Δία του βροντοσκούταρου το θέλημα καθόλου να μην ψηφήσουμε, που εσύγκλινε κι έδωσε λόγο ατός του. Κι εσύ ζητάς στ ̓ ανοιχτοφτέρουγα πουλιά να δώσω πίστη, που ούτε καθόλου εγώ τα γνοιάζομαι κι ουδέ τα λογαριάζω, δεξιά, κατά τον ήλιο αν λάμνουνε και την αυγή, ως πετούνε,
για και ζερβά, κατά το σύθολο στα δυτικά σκοτάδι.
Στου Δία μονάχα εμείς το θέλημα ν ̓ ακούσουμε ταιριάζει,
που 'ναι τρανός, και τους αθάνατους και τους θνητούς ορίζει.
Να διαφεντεύεις την πατρίδα σου το πιο καλό σημάδι!
Όμως εσύ γιατί τον πόλεμο και τη σφαγή φοβάσαι;
Κι αν όλοι τώρα εμείς στ ̓ Αργίτικα καράβια σκοτωθούμε
εδώ τρογύρα, εσύ το θάνατο δεν έχεις να φοβάσαι'
τι δε βαστάει σφαγή και πόλεμο καθόλου εσέ η καρδιά σου.
Μ ̓ αν τραβηχτείς από τον πόλεμο, για εσύ για αν κι άλλον κάνεις ν ̓ αλλάξει γνώμη με τα λόγια σου και τραβηχτεί σπ ̓ τη μάχη,

με το κοντάρι τούτο ρίχνοντας μεμιάς θα σε σκοτώσω!»
Ως είπε τούτα, ομπρός ετράβηξε, κι οι επίλοιποι ακλουθούσαν
με αχό τρανό, κι ο κεραυνόχαρος ο Δίας από την Ίδα ανεμοτάραχο ξεσήκωσε, και στα καράβια πάνω
γραμμή τον κουρνιαχτό ξαπόστελνε, κι απ ̓ τους Αργίτες όλους πήρε το νου, των Τρωών και του Έχτορα τη δόξα να τρανέψει. Στο θείο σημάδι αυτό θαρρεύοντας και στα δικά τους χέρια
το μέγα καστροτείχι επάλευαν των Αχαιών να σπάσουν
των πύργων τ ̓ αγκωνάρια εγκρέμιζαν, χαλνούσαν τα μπροστήθια, στα δυναμάρια που ξεπρόβελναν βάζαν λοστούς, που τα 'χαν
χτίσει οι Αχαιοί μπρος στο καστρότειχο, για να βαστούν τους πύργους.
Αυτά τραβούσαν απαντέχοντας των Αχαιών να σπάσουν
το καστροτείχι· μα δεν έκαναν κι οι Αργίτες πίσω ακόμα,
μον ̓ φράζοντας με τα σκουτάρια τους των πύργων τα μπροστήθια, πα στους οχτρούς, που στο καστρότειχο σίμωναν, κονταρεύαν.
Οι Αίαντες οι δυο μαζί τριγύριζαν στους πύργους πάνω ωστόσο, όλο φωνές, καρδιά γυρεύοντας να δώσουν στους Αργίτες·
σ ̓ άλλον γλυκά εμιλούσαν, μάλωναν τον άλλο με άγρια λόγια, που τον έβλεπαν πως εδείλιαζε πολύ να πολεμήσει:
«Αργίτες σύντροφοι, κι οι ξέχωροι κι οι μεσιακοί κι οι σκάρτοι
τι όλοι ̓ μαθές ποτέ δε γίνεται ν ̓ αξίζουμε ίσια κι όμοια
στον πόλεμο—δουλειά είναι σήμερα πολλή για τον καθένα.
Και μοναχοί σας πια το βλέπετε ̓ κανένας στα καράβια
πίσω μη φύγει, του ρηγάρχη του σα γρίκησε τα λόγια,
μόνο μπροστά τραβάτε δίνοντας ο ένας του άλλου κουράγιο,
ο Δίας ο Ολύμπιος, ο αστραπόχαρος, αν ίσως δώσει, πίσω
στο κάστρο τους οχτρούς να διώξουμε νικώντας την ορμή τους.» Έτσι έσκουζαν οι δυο γκαρδιώνοντας τους Αχαιούς στη μάχη'
κι εκείνοι, ως όταν μεσοχείμωνα πυκνό πυκνό το χιόνι
πέφτει, τη μέρα πού ο βαθύγνωμος ο Δίας κινάει και ρίχνει,
να δείξει τις δικές του θέλοντας σαγίτες στους ανθρώπους·
κι αφού κοιμίσει όλους τους άνεμους, αλάγιαστα χιονίζει,
ως να σκεπάσει των ορθόψηλων βουνών κορφές και ράχες, χωράφια των θνητών πολύκαρπα και κάμπους με τριφύλλι,
καί δίπλα στην ψαριά τη θάλασσα γιαλούς, λιμάνια πνίγει'
και μοναχά το κύμα σπάζοντας το διώχνει, μα όλα τ ̓ άλλα σκεπάζουνται, του Δία σαν πλάκωσε κακοκαιρία μεγάλη'
όμοια πυκνές κι οι πέτρες έπεφταν ζερβά δεξιά τρογύρα,
ζερβά στους Τρώες, δεξιά απ ̓ τα χέρια τους απάνω στους Αργίτες, ως εχτυπιούνταν κι αντιβρόνταγε το καστροτείχι ως πάνω.
Όμως οι Τρώες κι ο μέγας Έχτορας τις πόρτες τότε ακόμα
και την αμπάρα του καστρότειχου δε θα 'σπαζαν, το γιο του
αν δεν ξεσήκωνε ο βαθύγνωμος ο Δίας, το Σαρπηδόνα,
λιόντα σε βόδια στρουφοκέρατα, να πέσει στους Αργίτες.
Κι άσκωσε ευτύς το ολούθε ισόκυκλο χαλκό σκουτάρι ομπρός του,

το σφυροχτυπητό, το πάγκαλο, χαλκιάς που το 'χε φτιάσει,
και μέσα του τομάρια ετέντωσε βοδιών πολλά, σε πήχες'
πάνω χρυσές ραμμένα, που 'φταναν του σκουταριού το γύρο. Τούτο λοιπόν μπροστά του ασκώνοντας και δυο κοντάρια σειώντας κινούσε, λιόντας λες βουνόθρεφτος, το κρέας που του 'χει λείψει
από καιρό πολύ, κι η πέρφανη τον έσπρωξε καρδιά του
αρνίσιο κρέας να φάει, και χίμιξε σε στέριο λιθομάντρι.
Κι ακόμα αν είναι τους βοσκάρηδες ξύπνους να βρει μπροστά του, με τα σκυλιά και τα κοντάρια τους στ ̓ αρνιά το νου τους να 'χουν, πάλε δε θέλησε αδοκίμαστα να φύγει από τη μάντρα,
μόνο πηδώντας για κατάφερε ν ̓ άρπάξει αρνί, για πάλε
πιδέξιο χέρι τον κοντάρεψε κι εκεί νεκρό τον ρίχνει'
όμοια η ψυχή και τότε ασκώθηκε του ισόθεου Σαρπηδόνα, πέφτοντας πάνω στο καστρότειχο να σπάσει τα μπροστήθια.
Στό Γλαύκο ευτύς, στο γιο του Ιππόλοχου, γυρνά και συντυχαίνει:
«Γλαύκο, γιατί σε τόσο ξέχωρη τιμή τους δυο μας έχουν,
με κρέατα, με ποτήρια ξέχειλα, πα στην κορφή της τάβλας,
μες στη Λυκία, κι ο κόσμος σύψυχος σάμπως θεούς μας έχει; Τρανό μετόχι μας εχάρισαν στους όχτους πλάι του Ξάνθου
να το χαιρόμαστε, πανέμορφο, με αμπέλια, με χωράφια.
Γι ̓ αυτό πρεπό 'ναι να στεκόμαστε μέσα στους πρώτους τώρα απ ̓ τους Λυκιώτες, και να πέφτουμε μες στη φωτιά της μάχης. Τούτα να πει κάποιος χαλκόφραχτος Λυκιώτης βλέποντας μας: ,,Αλήθεια, ανάξια οι βασιλιάδες μας δε ρηγαδεύουν, όχι,
μες στη Λυκία, δεν τρώνε ανώφελα και τα παχιά τ ̓ αρνιά μας
και πίνουν και κρασί μελόγλυκο, τι έχουν αντρεία περίσσια,
και μες στους πρώτους πρώτους μάχουνται Λυκιώτες εδώ πέρα." Καλέ μου, αν ήταν απ ̓ τον πόλεμο ξεφεύγοντας ετούτον
εμείς αγέραστοι κι αθάνατοι να ζήσουμε αναιώνια,
μήτε κι εγώ μαθές ανάμεσα στους πρώτους θα χτυπιόμουν,
μήτε να μπεις και σένα θα 'σπρωχνα στη δοξαντρούσα μάχη.
Μα τώρα έτσι κι αλλιώς μας ζώνουνε του χάρου οι Λάμιες όλους, αρίφνητες ̓ θνητός δε δύνεται να τις ξεφύγει. Πάμε
να ιδούμε κάποιο αν θα δοξάσουμε για αν μας δοξάσει κάποιος!» Είπε, κι ο Γλαύκος δεν αψήφησε, μον ̓ άκουσε το λόγο.
Χιμούν γραμμή, και πλήθος πίσω τους Λυκιώτες ακλουθούσαν.
Κι ο Μενεσθέας, ο γιος του Πετεού, τους είδε κι εταράχτη'
τι στο δικό του πύργο ερχόντουσαν το χαλασμό να φέρουν.
Στο Αργίτικο τειχί τα μάτια του γυρνάει τρογύρα, να 'βρει
κάποιο ρηγάρχη, απ ̓ τους συντρόφους του το χαλασμό να διώξει. Τους δυο τους Αίαντες, τους ανέμπληστους για πόλεμο, αναντιάζει να στέκουν, και τον Τεύκρο που 'φτανε στην ώρα απ ̓ το καλύβι. Ήταν κοντά του, όμως, κι αν φώναζε, κανείς δε θα γρικούσε'
τόσο το βρούχος ήταν, κι έφτανε ψηλά στα ουράνια ο βρόντος απ ̓ τα σκουτάρια που αντικρούγονταν, τα φουντωτά τα κράνη,

κι από τις πόρτες ̓ τι όλες έμεναν κλειστές, κι οι οχτροί στέκονταν μπροστά τους, μήπως καί τις σπάσουνε μεβιάς και τις διαβούνε. Στέλνει λοιπόν στους Αίαντες γρήγορα τον κράχτη το Θοώτη: «Σύρε, θεϊκέ Θοώτη, τρέχοντας τον Αίαντα να φωνάξεις'
για καί τους δυο μαζί ̓ καλύτερο μαθές ετούτο απ ̓ όλα'
τι όπου και να 'ναι μας επλάκωσε ξεπατωμός μεγάλος.
Πολύ οι Λυκιώτες μας εστρίμωξαν ρηγάδες, που και πάντα
στην άγρια μάχη μέσα χύνουνται με άλάγιαστο κουράγιο. -
Μ ̓ αν και σ ̓ αυτούς κει πέρα ο πόλεμος κι η ταραχή έχει ανάψει, του Τελαμώνα καν ο αντρόκαρδος υγιός να 'ρθει μονάχος,
κι ο Τεύκρος να 'ρθει καταπόδι του, του δοξαριού ο τεχνίτης.» Είπε, κι ο κράχτης δεν παράκουσε, μον ̓ άρχισε να τρέχει
στων Αχαιών των χαλκοθώρακων το καστροτείχι δίπλα,
και στάθη μπρος στους Αίαντες φτάνοντας και βιαστικά τους είπε: «Των Αχαιών ρηγάρχες, Αίαντες, των χαλκοθωρακάτων,
ο γιος του Πετεού σας φώναξε του αρχοντογεννημένου,
να πάτε εκεί και να βαστήξετε για λίγο τον αγώνα,
κάλλιο κι οι δυο μαζί ̓ καλύτερο μαθές ετούτο απ ̓ όλα·
τι όπου και να 'ναι εκεί μας πλάκωσε ξεπατωμός μεγάλος. Πολύ οι Λυκιώτες μας εστρίμωξαν ρηγάδες, που και πάντα
στην άγρια μάχη μέσα χύνουνται με αλάγιαστο κουράγιο.
Μ ̓ αν και σε σας δω πέρα ο πόλεμος κι η ταραχή έχει ανάψει, του Τελαμώνα καν ο αντρόκαρδος υγιός να πάει μονάχος,
κι ο Τεύκρος να 'ρθει καταπόδι του, του δοξαριού ο τεχνίτης.» Είπε, κι ο μέγας Αίας συνάκουσεν, ο γιος του Τελαμώνα,
κι ευτύς στου Οιλέα το γιο ανεμάρπαστα γυρνώντας είπε λόγια: « Αίαντα, εδώ με το λιοντόκαρδο το Λυκομήδη στάσου,
και τους Αργίτες δυναμώνετε να πολεμούν αντρίκεια'
κι εγώ θα τρέξω εκεί, στον πόλεμο να μπω, και πίσω πάλε γοργά θα γύρω, τους συντρόφους μας σα θα 'χω πια στυλώσει.»
Είπε, κι ευτύς να φύγει εκίνησεν ο γιος του Τελαμώνα,
κι ο Τεύκρος πάει μαζί, το αδέρφι του, μα που 'χεν άλλη μάνα' κοντά τους κι ο Παντίος, ασκώνοντας του Τεύκρου τα δοξάρια. Και σύντας φτάσαν στου αντροδύναμου του Μενεσθέα τον πύργο τραβώντας μέσα απ ̓ το καστρότειχο, τους βρήκαν ζορισμένους. Κι οι ατρόμητοι Λυκιώτες άρχοντες και πρωτοστρατολάτες
στων πύργων τα μπροστήθια ανέβαιναν σα μελανό δρολάπι'
κι ήρθαν στα χέρια και χτυπιόντουσαν, κι αχός τρανός ασκώθη. Κι ο τελαμώνιος Αίας εσκότωσε τον πρώτο οχτρό στην ώρα,
τον Επικλή το λιονταρόψυχο, του Σαρπηδόνα ακράνη,

βαριά κοτρόνα σφεντονίζοντας, που στην κορφή, από μέσα, την είχαν χτίσει στο καστρότειχο, τρανή, κι ουδέ κανένας γερός κι ας ήταν, θα τη σήκωνε, και με τα δυο του χέρια,
απ ̓ όσους ζουν στον κόσμο σήμερα ̓ μ ̓ αυτός ασκώνοντας τη την πέταξε, και το τετράφαλο του σπάζει κράνος, κι όλα
του θρει της κεφαλής τα κόκαλα ̓ σα βουτηχτής εκείνος
πέφτει απ ̓ τον πύργο, κι απ ̓ τα κόκαλα ξεχύθηκε η ψυχή του. Κι ο Τεύκρος τον υγιό του Ιππόλοχου, τον αντρειωμένο Γλαύκο, πα στο ψηλό τειχί ως εχύνουνταν, χτυπάει με τη σαγίτα,
κει που γυμνό ξανοιεί το μπράτσο του, και την ορμή του κόβει.
Κι αυτός πηδά από το καστρότειχο κρυφά στο χώμα, Αργίτης, κανείς μην καυκηθεί, θωρώντας τον πως είναι λαβωμένος.
Κι ο Σαρπηδόνας, μόλις ένιωσε το Γλαύκο να μισεύει, πικράθη, ωστόσο δεν παράτησε την άγρια ορμή του, μόνο του Θέστορα το γιο κοντάρεψε και βρήκε, τον Αλκμάνα,
και πίσω το κοντάρι ανάσυρε ̓ πίστομα εκείνος πέφτει ξοπίσω του, και γύρα εβρόντηξεν η πλουμιστή του αρμάτα. Κι ο Σαρπηδόνας τότε, πιάνοντας στα χέρια το μπροστήθι, το τράβηξε γερά, κι αλάκερο γκρεμίστη, και γυμνώθη
το καστροτείχι απάνω, κι άνοιξε για τους πολλούς ο δρόμος.
Ο Τεύκρος κι ο Αίας χιμούν απάνω του, και με σαγίτα ο πρώτος το αστραφτερό λουρί στα στήθια του γύρω χτυπάει, που εκράτει ψηλά τ ̓ ολόκορμο σκουτάρι του ̓ μα ο Δίας, για να μην πέσει στων καραβιών τις πρύμνες, έδιωξε το Χάρο από το γιο του. Χιμίζει κι ο Αίας και, πετυχαίνοντας, στη μέση το σκουτάρι
του τρύπησε και τον αντίσκοψε, με όσην ορμή κι αν είχε.
Κι απ ̓ το μπροστήθι πισωδρόμισε μια στάλα, μα δεν είπε να φύγει, τι η καρδιά του το 'λπιζε τρανή να πάρει δόξα. Γυρνώντας στους ισόθεους φώναξε Λυκιώτες τότε κι είπε:
« Που πήγε τώρα το κουράγιο σας, Λυκιώτες, και τραβιέστε;
Με όσην αντρεία κι αν έχω, δύσκολο να σπάσω εγώ μονάχος το καστροτείχι και για τ ̓ άρμενα να σας ανοίξω δρόμο.
Μαζί μου ελάτε ̓ με τους πιότερους πιο κι η δουλειά προκόβει.» Είπε, κι εκείνοι, από του ρήγα τους τα λόγια φοβισμένοι,
όλοι στο ρήγα και πρωτόγερο τρογύρα εστριμωχτήκαν.
Κι οι Αργίτες αντικρύ δυνάμωναν τις φάλαγγες, ξοπίσω
απ ̓ το τειχί τους, αναντιάζοντας βαριά δουλειά μπροστά τους' τι μήτε πια οι Λυκιώτες οι άτρομοι των Δαναών μπορούσαν
να σπάσουν το τειχί κι ως τ ̓ άρμενα το δρόμο τους ν ̓ ανοίξουν, μήτε κι οι Αργίτες οι πολέμαρχοι μπορούσαν τους Λυκιώτες

να διώξουν πίσω απ ̓ το καστρότειχο, μια κι ήταν πια κοντά του. Πώς δυο χωριάτες για το σύνορο μαλώνουν, και στα χέρια κρατούν κορδέλα για το μέτρημα, σε μεσιακό χωράφι,
σε μια της γης λουρίδα στέκοντας, πώς να μοιράσουν δίκια' τόσο κι εκείνοι λίγο «χώριζαν, κι απάνω απ ̓ τα μπροστήθια
ο ένας του άλλου να σπάζουν άρχισαν στο απανωκόρμι γύρα τα καλοστρόγγυλα σκουτάρια τους και τ ̓ αλαφρά τους σκούδα. Κι ήταν πολλοί που απ ̓ τον ανέσπλαχνο χαλκό στο κρέας χτυπιούνταν,
είτε αν κανείς γυρνούσε, ως μάχουνταν, και γύμνωνε την πλάτη, κι άλλοι πολλοί που τα σκουτάρια τους τρυπιούνταν απαντίκρυ.
Κι ολούθε το αίμα γύρα εράντιζε και πύργους και μπροστήθια, αίμα τρωικό μαζί κι Αργίτικο κι από τα δυο τ ̓ ασκέρια.
Μα κι έτσι οι Τρώες του κάκου εμάχουνταν να διώξουν τους Αργίτες'
τι αυτοί κρατούσαν, απαράλλαχτα με ζυγαριάς παλάντζες, που την κρατάει μια τίμια αργάτισσα ψηλά, κι ισοζυγιάζει μαλλί και βάρια, φτωχοπόρεψη να δώσει στα παιδιά της' όμοια και κείνων άντιζύγιαζε τότε η σφαγή κι η μάχη,
ωσόπου ο Δίας τρανή στον Έχτορα, το γιο του Πρίαμου, δόξα χαρίτωσε, και πρώτος πήδηξε στο καστροτείχι μέσα,
κι έτσι στους Τρώες μιλεί φωνάζοντας, να τον ακούσουν όλοι:
«Αλογαταδες Τρώες, απάνω τους! Το καστροτείχι σπάστε των Δαναών, και τα καράβια τους με ανήλεη φλόγα κάφτε!» Έτσι τους γκαρδιωσε, κι ακούγοντας εκείνοι εξεχυθήκαν
όλοι μαζί πα στο καστρότειχο, και στ ̓ αγκωνάρια πάνω πατούσαν, μυτερά στα χέρια τους κοντάρια όλοι κρατώντας. Μια πέτρα τότε πηρεν ο Έχτορας, που κοίτουνταν στίς πόρτες μπροστά, κοντόχοντρη στη ρίζα της και σουβλερή από πάνω· άντρες αντάμα δυο—του τόπου τους οι πιο γεροί απ ̓ το χώμα σε αμάξι πάνω δεν τη σήκωναν, απ ̓ όσους τώρα ζούνε θνητοί στη γη, μα εκείνος εύκολα την έπαιζε και μόνος,
τι ο γιος του Κρόνου από το βάρος της την είχε ξαλαφρώσει. Πώς κουβαλάει βοσκός κουρόμαλλο κριγιού με δίχως κόπο, κι ως το κρατάει με το 'να χέρι του, καθόλου δε βαραίνει' παρόμοια κουβαλούσε κι ο Έχτορας την πέτρα, να τη ρίξει γραμμή πα στα σανίδια που 'κλειναν τη δίφυλλη την πόρτα, την αψηλή, τη στεριοκάμωτη ̓ κι απανωτοί από μέσα
δυο μάνταλοι γερά τη στύλωναν, με σφήνα στεριωμένοι.
Κι ως σίμωσε, τα πόδια του άνοιξε, κι αντιστυλώνοντάς τα, να 'χει η ριξιά του φόρα, πέτυχε καταμεσίς την πόρτα ̓
και σπάζει τους στροφούς ζερβόδεξα, κι η πέτρα πέφτει μέσα

από το βάρος, κι αντιλάλησαν οι πόρτες, κι ουδ ̓ οι σύρτες βάστηξαν πια, μόνο σκορπίστηκαν οι τάβλες δώθε κείθε
απ ̓ την ορμή της πέτρας ̓ κι ο Έχτορας, με μάτι ξαγριεμένο,
σα μαύρη νύχτα μέσα επήδηξε, κι απ ̓ το χαλκό τον άγριο,
που 'χε ζωστεί τρογύρα του, έλαμπε, και δυο κοντάρια εκράτα. Κι ως πέρασε την πόρτα, αντίμαχος να του σταθεί κανένας
δεν μπόρειε εξόν θεός, και ξάστραφταν τα μάτια του ίδια φλόγες. Γυρνάει στων Τρωών το ασκέρι κι έσυρε φωνή, να καβαλήσουν πηδώντας το τειχί ̓ στο λόγο του συνάκουσαν εκείνοι,
κι άλλοι πήδηξαν το καστρότειχο, κι άλλοι χυθήκαν μέσα
στις στεριές πόρτες δίχως άργητα ̓ κι οι Δαναοί σκορπίσαν στα πλοία τα βαθουλά, και τάραχος τρανός ασκώθη ολούθε.
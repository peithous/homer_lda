Έτσι τη νύχτα οι Τρώες εφύλαγαν μα τους Αργίτες τρόμος κρατούσε ανείπωτος, ο σύντροφος της παγερής φευγάλας,
κι αβάσταχτος καημός εβάραινε τους πολεμάρχους όλους. Μαζί δυο άνεμοι πώς ξεσήκωσαν φυσώντας απ ̓ τη Θράκη, πονέντες και βοριάς, το πέλαγο το ψαροθρόφο, ξάφνου χιμώντας πάνω του, και γρήγορα μαυρίζοντας το κύμα πυργώθη, και σωρός στοιβάχτηκαν στο ακρόγιαλο τα φύκια' παρόμοια κι η καρδιά σπαράζουνταν στων Αχαιών τα στήθη. Κι ωστόσο ο γιος του Ατρέα με ολόβαρη καρδιά απ ̓ την πλήθια πίκρα
έτρεχε ολούθε, στους βοντόφωνους να δώσει διάτα κράχτες, με τ ̓ όνομά τους τους πρωτόγερους να κράξουν έναν έναν, δίχως φωνές· κι ατός του γνοιάζουνταν μοχτώντας μες στους πρώτους.
Κι ως τούτοι εκάθισαν στη σύναξη βαριοθλιμμένοι, ασκώθη θρηνώντας μπρος τους ο Αγαμέμνονας, σα μαύρη νερομάνα, που από ψηλά κρεμάει κατάγκρεμα τα σκοτεινά νερά της· όμοια κι αυτός βαριά στενάζοντας μιλούσε στους Αργίτες:
« Φίλοι μου εσείς, Αργίτες άρχοντες και πρωτοκεφαλάδες,
ο Δίας, ο γιος του Κρόνου, μ ̓ έμπλεξε σε συφορά μεγάλη,
ο ανέσπλαχνος, που πριν μου το 'ταξε και δέχτηκε, πριν πάρω
πρώτα την Τροία την ωριοτείχιστη, να μη διαγύρω πίσω.
και τώρα δόλο μου 'στησε άσκημο και με προστάζει στο Άργος, τόσο πολύ στρατό αφού ξέκανα, να γύρω ντροπιασμένος.
Έτσι μαθές στον παντοδύναμο του Κρόνου υγιό θ ̓ αρέσει,
που πλήθος κάστρα ξεκεφάλισε και θα ξεκεφαλίσει
πλήθος ακόμα, τι στη δύναμη ποιος είναι που τον φτάνει;
Μα τώρα ελάτε, ομπρός, το λόγο μου ν ̓ ακούσουμε όλοι θέλω: Με τα καράβια πίσω ας γύρουμε στην ποθητή πατρίδα,
τι πια την Τροία δε θα την πάρουμε με τις φαρδιές τις ρούγες!» Έτσι μιλούσε, κι όλοι εκόμπιασαν και δεν έβγαζαν άχνα,
κι ώρα πολλή βουβοί εκρατιόντουσαν οι Αργίτες πικραμένοι ̓ αργά στο τέλος ο βροντόφωνος Διομήδης πήρε κι είπε:
«Με σένα πρώτα, Ατρείδη, έτσι άμυαλα που κρένεις, θα τα βάλω, καθώς ταιριάζει μες στη σύναξη, και μη θυμώνεις, ρήγα.
Μια μέρα την αντρεία μου ντρόπιασες μπρος στους Αργίτες, κι είπες
κιοτής πως είμαι εγώ κι απόλεμος ̓ μ ̓ αν είμαι κι αν δεν είμαι,
απ ̓ τους Αργίτες τόσο οι γέροντες όσο κι οι νιοι το ξέρουν.
Ήταν για να 'χεις δυο, μα σου 'δωκε μονάχα το 'να ο Δίας: βασιλικιά τιμή σου εχάρισε την πιο τρανή στον κόσμο,
Όμως καθόλου αντρεία δε σου 'δωκε, που αξίζει πάνω απ ̓ όλα.

Φαντάστηκες στ ̓ αλήθεια, αστόχαστε, των Αχαιών τους γόνους τόσο κιοτήδες, τόσο απόλεμους, καθώς μας τα 'πες τώρα;
Μ ̓ αν η ψυχή η δικιά σου επόθησε να γύρει στην πατρίδα, τράβα, ανοιχτός ο δρόμος! Στέκουνται στο ακρόγιαλο σερμένα πλήθος καράβια σου, που σ ̓ έφεραν δω πέρα απ ̓ τη Μυκήνα. Όμως οι Αργίτες οι μακρόμαλλοι θα μείνουν δίχως άλλο,
της Τροίας το κάστρο ως να πατήσουμε- μ ̓ αν θεν και τούτοι, ας μπούνε
στα πλοία κι ας φύγουν αρμενίζοντας στην ποθητή πατρίδα.
Μα εγώ κι ο Σθένελος τον πόλεμο κρατάμε, πια ως να βρούμε της Τροίας την άκρα ̓ τι μας έφερε θεού βουλή εδώ πέρα.»
Είπε, κι οι γιοί αλάλαξαν σύψυχοι των Αχαιών, τα λόγια
του αλογατά Διομήδη ακούγοντας, και τον εκαμαρώναν.
και τότε ασκώθηκεν ο Νέστορας ο αλογολάτης κι είπε:
«Γιε του Τυδέα, περίσσια αντρόκαρδος και στη σφαγή λογιέσαι, και στη βουλή τους συνομήλικους όλους περνάς αλήθεια. Κανένας Αχαιός το λόγο σου δε θ ̓ αψηφήσει, κι ούτε
θ ̓ αντιλογήσει, μα δεν έβγαλες το λόγο σου ως την άκρη. Είσαι μαθές και νιος, θα ταίριαζε και γιος δικός μου να 'σαι,
ο πιο μικρός, μα ειν ̓ οι κουβέντες σου περίσσια μυαλωμένες, τι στους ρηγάδες όσα μίλησες των Αχαιών σωστά 'ναι.
Όμως εγώ είμαι γεροντότερος, λοιπόν θα τα ξηγήσω
τα πάντα ως πέρα, όσα εστοχάστηκα ̓ τα λόγια μου κανένας, μηδέ κι ο αφέντης ο Αγαμέμνονας θαρρώ δε θ ̓ αψηφήσει. Άσογος, άσπιτος, παράνομος, που χαίρεται αν ξεσπάσει
σε φίλους και δικούς ανάμεσα ξεφρενιασμένη αμάχη.
Μα ή μαύρη νύχτα τώρα επλάκωσεν ̓ η χάρη της ας γένει' πάμε το δείπνο να συντάξουμε, κι ας κάτσουν χώρια χώρια
οι βάρδιες έξω απ ̓ το καστρότειχο, πλάι στο ανοιχτό χαντάκι. Αυτή 'ναι για τους νιους η διάτα μου ̓ μα εσύ ξεκίνα πρώτος, υγιέ του Ατρέα, τι εσύ κι απ ̓ όλους μας πιο βασιλιάς λογιέσαι·
και στρώσε τάβλες για τους γέροντες ̓ περίσσια αυτό πρεπό σου ̓ κρασί γιομάτα ειν ̓ τα καλύβια σου, που Αργίτικα καράβια ολημερίς περνούν το πέλαγο και φέρνουν απ ̓ τη Θράκη'
κι είναι δικό σου κάθε φίλεμα, τι σε πολλούς ορίζεις.
Κι ως συναχτούμε τόσοι γέροντες, θ ̓ ακούσεις όποιον δώκει την πιο καλή βουλή ̓ τι σ ̓ όλους μας βαριά πλακώνει ανάγκη από σωστή βουλή και φρόνιμη ̓ τι δίπλα στ ̓ αρμενά μας πλήθιες φωτιές οι οχτροί μας άναψαν ποιος να χαρεί με τούτα; Αύτη τη νύχτα για αφανίστηκε για γλίτωσε τ ̓ ασκέρι.»
Είπε, κι αυτοί, γρικώντας, πρόθυμα συνάκουσαν το λόγο'

κι οι βάρδιες έξω απ ̓ το καστρότειχο με τ ̓ άρματα τους τρέχαν, άλλοι κοντά στο γιο του Νέστορα, τον άρχο Θρασυμήδη,
στον Ιάλμενο και στον Ασκάλαφο, του Άρη τους γιους, καμπόσοι, και στο Μηριόνη και στο Δήπυρο, στο θείο το Λυκομήδη,
το γιο του Κρέοντα, κι άλλοι απόμειναν στον Αφαρέα τρογύρα. Εφτά ήταν οι άρχοι στους βαρδιάτορες, κι από εκατό καθέναν άγουροι ακλούθουν, και στα χέρια τους μακριά κοντάρια έσφιγγαν. Στη μέση απ ̓ το τειχί ως εκάθισαν κι απ ̓ το χαντάκι τότε,
φωτιές ανάψανε, και σύνταζε το δείπνο του ο καθένας.
Κι ωστόσο ο γιος του Ατρέα τους γέροντες των Αχαιών συνάζει,
και στο καλύβι του τους έστρωσε χορταστικό τραπέζι.
Και κείνοι ευτύς ομπρός τους στα έτοιμα φαγιά τα χέρια άπλωσαν. Και σύντας του πιοτού θαράπεψαν και του φαγιού τον πόθο, πρώτος ο γέροντας ο Νέστορας, που η γνώμη του είχε δείξει
και πριν ή πιο καλή, στοχάστηκε βουλή καινούργια πάλε,
κι έτσι τους μίλησε καλόγνωμος κι αναμεσό τους είπε:
«Υγιέ του Ατρέα, τρανέ Αγαμέμνονα, ρηγάρχη τιμημένε,
αρχή και τέλος πέφτει ο λόγος μου σε σένα, πλήθος που 'χεις λαούς και κυβερνάς, και σου 'βαλε στη φούχτα ο Δίας, ρηγάρχη, βασιλικό ραβδί και δύναμη, το δίκιο για να κρίνεις.
Κι έχεις χρέη να πεις το λόγο σου, ν ̓ ακούσεις τον δικό μας, κι ακόμα, πιο σωστά αν κανένας μας μιλήσει, ν ̓ ακλουθήξεις τη γνώμη του ̓ δικό σου διάφορο, κι ας είναι ο λόγος άλλου. Λοιπόν ακούστε τι μου εικάζεται το πιο σωστό πως είναι' άλλος κανείς βουλή καλύτερη δε δύνεται να δώσει
απ ̓ τη δικιά μου, που και σήμερα και πριν την είχα πάντα, απ'την ημέρα, αρχοντογέννητε, που πήγες στου Αχιλλέα και μ ̓ όλο το θυμό του του άρπαξες τη Βρισοπούλα κόρη, δίχως και μεις να θέμε ̓ μόχτησα τότε κι εγώ ζητώντας
ν ̓ αλλάξεις γνώμη ̓ εσύ όμως άκουσες της πέρφανης καρδίας σου,
κι αυτόν που τίμησαν οι αθάνατοι, τον πιο αντρειωμένο απ ̓ όλους, τον καταφρόνεσες και του άρπαξες το άρχοντομοίρΐ ̓ ωστόσο
και τώρα πως θα τον μερώσουμε να ιδούμε, το θυμό του
με πλούσια δώρα μαλακώνοντας και με μελένια λόγια.»
Κι ο πρωταφέντης Αγαμέμνονας γυρνώντας του αποκρίθη: «Τα που 'φταιξα αραδιάζεις, γέροντα, και ψέματα δεν είναι' το διαλαλώ κι εγώ: τυφλώθηκα! Μεγάλο αντιζυγιάζει ασκέρι εκείνος που αγαπήθηκε περίσσια από το Δία. Όμοια και τώρα, ετούτον τίμησε χτυπώντας τους Αργίτες. Όμως μια κι έφταιξα κι ακλούθηξα τις στραβοκεφαλιές μου,
να τα βολέψω θέλω, δίνοντας ξεπλερωμή μεγάλη.
Ακούστε με όλοι, τα περίλαμπρα να νοματίσω δώρα:
Εφτά τριπόδια αγκίνιαστα, είκοσι στραφταλιστά λεβέτια, δίσκους χρυσάφι δέκα, δώδεκα καλοθρεμμένους μαύρους στεφανοφόρους, που αγωνίστηκαν στο δρόμο και νικήσαν.

Με δίχως χτήματα δε θα ̓ μένε που θα 'παιρνε όλα τούτα,
μήτε καθόλου το αξετίμητο θα του 'λειπε χρυσάφι,
αν είχε τα όσα τ ̓ άτια μου 'φεραν απ ̓ τους αγώνες πλούτη.
Κι εφτά γυναίκες που αψεγάδιαστες κατέχουν τέχνες δίνω, Λέσβισσες, που όντας την καλόχτιστη πάτησε Λέσβο ατός του,
μου τις διάλεξαν, και το ταίρι τους στην ομορφιά δεν είχαν.
Κι αυτές θα δώσω, κι από πάνω τους την που του πήρα τότε, τη Βρισοπούλα κόρη, δίνω του ̓ κι όρκο τρανό του κάνω, πως δεν ανέβηκα στην κλίνη της, δεν έσμιξα μαζί της,
καθώς το συνηθίζουμε όλοι μας στη γη, γυναίκες κι άντρες. Αυτά θα τα 'χει ευτύς· κι αργότερα, σαν οι θεοί μας δώσουν το μέγα κάστρο να πατήσουμε του Πρίαμου, και τα κούρσα
οι Αργίτες βάλουμε στο μοίρασμα, τότε ο Αχιλλέας ας έρθει και το καράβι του με μάλαμα και με χαλκό ας φορτώσει·
κι ατός του της Τρωάδας είκοσι γυναίκες ας διαλέξει,
που μοναχά η Ελένη η Αργίτισσα να τις περνά στα κάλλη.
και στο Άργος πίσω το πολύκαρπο σα γύρουμε, γαμπρός μου να γίνει, και τιμή περίτρανη θα του 'χω, σαν του Ορέστη,
που χαϊδεμένος μου ανασταίνεται μες σε αρχοντιά μεγάλη. Τρεις θυγατέρες στο παλάτι μου το καλοστεριωμένο,
τη Λαοδίκη, την Ιφιάνασσα και τη Χρυσόθεμη, έχω.
Ποια θέλει απ ̓ όλες; αξαγόραστη να μου την πάρει, να 'χει ταίρι ακριβό να πάει στου κύρη του ̓ κι εγώ πολλά θα δώσω προικιά από πάνω, όσα δεν έδωκε στην κόρη του κανένας. και πολιτείες εφτά πεντάμορφες να πάρει απάνω στ ̓ άλλα,
την Καρδαμύλη, τον ολόχλωρην Ιρή και την Ενόπη,
την άγια τη Φηρά, την όμορφη την Αίπεια, και την Άνθεια
με τα λιβάδια, και την Πήδασο την πολυκληματούσα ̓
κι είναι όλες στο γιαλό, στο σύνορο της αμμουδάτης Πύλος ̓
και μέσα ζούνε πολυπρόβατοι και πολυγελαδάροι
νοικοκυραίοι, που σαν αθάνατο θα τον τιμούν με δώρα,
και θα πλερώνουν και δοσίματα, σα ρήγας τους που θα 'ναι. Αυτά θα του 'δινα, αν τη μάνητα σκολάσει. Μ ̓ ας μερώσει!
Ο Άδης μονάχα μένει αμέρωτος κι αλύγιστος, για τούτο
πιότερο απ ̓ όλους τους αθάνατους του 'χουν οι άνθρωποι αμάχη.
Ας κάνει τώρα το χατίρι μου, τι πιο τρανός λογιέμαι
ρήγας εγώ, κι αν πεις τα χρόνια μου, περνούνε τα δικά του.» Κι απηλογιά ο γερήνιος Νέστορας του δίνει ο αλογολάτης: «Υγιέ του Ατρέα, τρανέ Αγαμέμνονα, ρηγάρχη τιμημένε,
στον Αχιλλέα τα δώρα που 'ταξες, του πεταμού δεν είναι. Ελατέ, διαλεχτούς να στείλουμε, να τρέξουν στο καλύβι,
και του Πηλέα το γιο να σμίξουνε, τον Αχιλλέα, με βιάση. Όποιους διαλέξω τώρα, πρόθυμα ν ̓ ακούσουν. Μην αργούμε! Ο αρχοντογέννητος ο Φοίνικας να σύρει πρώτος πρώτος,
κι ο μέγας Αίας κι ο αρχοντοθώρητός μαζί Οδυσσέας να πάνε,

και πίσω να 'ρχουνται οι διαλάληδες, ο ίδιος κι ο Ευρυβάτης. Φέρτε νερό και για τα χέρια μας, κι άκρα σιγή προστάχτε,
στο Δία παράκληση να κάνουμε, για να μας συμπονέσει.»
Έτσι είπε αυτός, και σ ̓ όλους άρεσαν τα λόγια του που άκουσαν κι οι κράχτες πήραν και τους έχυναν νερό στα χέρια πάνω ̓
και τα κροντήρια τα παιδόπουλα κρασί τα ξεχείλισαν,
και σε όλους τα ποτήρια γιόμωσαν, απ ̓ τις σπονδές ν ̓ αρχίσουν. Κι ως κάναν τις σπονδές κι ευφράθηκαν όσο πιοτό ποθούσαν, απ ̓ τα καλύβια του Αγαμέμνονα, του γιου του Ατρέα, κινούνε'
κι ο γέρο αλογολάτης Νέστορας διπλοπαράγγελνέ τους,
και σ ̓ όλους έγνεφε, μα πιότερο στον Οδυσσέα, να κάνουν
ό,τι μπορούν, τη γνώμη του άψεγου γιου του Πηλέα ν ̓ αλλάξουν. Πήραν αυτοί του πολυτάραχου γιαλού τον άμμον άμμο,
κι όλο προσεύκουνταν στον άρχοντα της γης, τον Κοσμοσείστη, να κάνουν του Αχιλλέα την πέρφανη ψυχή ν ̓ αλλάξει γνώμη.
Κι ως τέλος στα καλύβια κι άρμενα των Μυρμιδόνων φτάσαν,
να φραίνεται τον βρήκαν με όμορφη, πολύπλουμη κιθάρα, γλυκόφωνη, που ο καβαλάρης της ξεχώριζε ασημένιος— κουρσός δικό του, του Ηετίωνα σαν πάτησε το κάστρο.
Με αύτη φραινόταν τώρα κι έψελνε παλικαριές μεγάλες.
Κι ο Πάτροκλος αντίκρα εκάθουνταν, δίχως μιλιά, μονάχος, και καρτερούσε, το τραγούδι του πότε ο Αχιλλέας θα πάψει. Κι αυτοί εσιμώσαν —ο αρχοντόγεννος μπροστά Οδυσσέας τραβούσε—
κι ομπρός του στάθηκαν. Ξαφνιάστηκεν εκείνος και πετάχτη
απ ̓ το σκαμνί που ως τώρα έκάθουνταν, κρατώντας την κιθάρα. Το ίδιο κι ο Πάτροκλος θωρώντας τους να φτάνουν προσηκώθη. Κι είπε ο Αχιλλέας ο φτεροπόδαρος καλωσορίζοντας τους:
« Γεια και χαρά σας! (κάποια θα 'σφιξεν ανάγκη)· απ ̓ τους Αργίτες εσάς λογιάζω φίλους πιότερο, κι ας είμαι θυμωμένος.»
Είπε ο Αχιλλέας, και τους συνέμπασε πιο μέσα στο καλύβι,
και σε θρονιά τους καλοσκάμνισε, σε πορφυρένια πευκιά,
Κι ευτύς γυρνώντας λέει στον Πάτροκλο, που 'στεκε εκεί κοντά του: «Κροντήρι στήσε μεγαλύτερο, γιε του Μενοίτιου, κι έλα,
πιο δυνατό συγκέρνα το κρασί, και μοίρασε και κούπες,
τι οι πιο ακριβοί μου φίλοι εκόπιασαν στη στέγη μου από κάτω.» Είπε, κι ο Πάτροκλος του ακράνη του συναγρικάει το λόγο.
Κι αυτός τρανό σανίδι ακούμπησε μπρος στης φωτιάς τη λάμψη,
κι απάνω του την πλάτη ολόπαχης γίδας κι αρνιού πιθώνει,
και ράχη ακόμα απ ̓ αγριογούρουνο, που γυάλιζε του πάχους.
Και του κρατούσεν ο Αυτομέδοντας, το κρέας να κόψει εκείνος.

Κι αφού το λιάνισε, το πέρασε τρογύρα από τις σούβλες ̓
κι ο Πάτροκλος ο ισόθεος άναβε φωτιά μεγάλη ωστόσο.
Και σύντας η φωτιά κατάκατσε κι η φλόγα της μαράθη, στρώνει τη θράκα κι από πάνω της τις σούβλες βάζει αράδα, κι ανασηκώνοντας πασπάλισε θεϊκό στο κρέας αλάτι.
Και σύντας το 'ψήσε και τ ̓ άπλωσε πα στο σανίδι, επήρε
ψωμί και μοίρασεν ο Πάτροκλος σ ̓ ώρια πανέρια μέσα'
το κρέας ωστόσο στο τραπέζι τους το μοίραζε ο Αχιλλέας. Μετά κι ατός του αντίκρυ εκάθισε στον Οδυσσέα, στον τοίχο τον άλλον πλάι, κι είπε του Πάτροκλου για τους θεούς να κάνει
θυσία, και κείνος τα δοσίματα στις φλόγες μέσα ρίχνει.
Και τούτοι ευτύς ομπρός τους στα έτοιμα φαγιά τα χέρια άπλωσαν. και σύντας του πιοτού θαράπεψαν και του φαγιού τον πόθο, γνέφει μεμιάς ο Αίας του Φοίνικα ̓ μα το 'νιωσε ο Οδυσσέας
και το ποτήρι του γεμίζοντας το άσκώνει του Αχιλλέα:
« Γεια σου, Αχιλλέα! Δε μας απόλειψαν τ ̓ αρχοντικά τραπέζια,
και στο καλύβι του Αγαμέμνονα, του γιου του Ατρέα, και τώρα
εδώ κοντά σου ̓ πλήθος έχουμε καλά μαθές να φάμε.
Μα ο νους μας τώρα σε ξεφάντωσες και σε χαρές δεν είναι'
τι συφορά τρανή, αρχοντόγεννε, θωρούμε να πλακώνει
και τρέμουμε, τα καλοκούβερτα καράβια αν θα γλιτώσουν,
για θα χαθούν, ποιος ξέρει, τ ̓ άρματα στα χέρια σου αν δεν πάρεις' τι ομπρός στα πλοία και στο καστρότειχο τ ̓ ορδί τους έχουν τώρα ριγμένο οι Τρώες οι λιονταρόκαρδοι κι οι ξακουστοί σύμμαχοι'
κι εκεί που κάτσαν πλήθος άναψαν φωτιές, και λεν πως τώρα
πια δε βαστούμε, μόνο στ ̓ άρμενα τα μαύρα θα μας ρίξουν.
Κι ο Δίας, ο γιος του Κρόνου, αστράφτοντας, καλότυχα σημάδια τους δείχνει. Ξεπαρμένος ο Έχτορας μες στην τρανήν ορμή του μανιάζει, κι έβαλε τα θάρρη του στο Δία, και μήτε ανθρώπους
μήτε θεούς ψηφάει· τι αλάγιαστη τον έχει πιάσει λύσσα.
Και την Αυγή το γρηγορότερο να φέξει ανακαλιέται ̓
τι φοβερίζει τ ̓ αντικόρακα των καραβιών να κόψει,
κι άγρια φωτιά να βάλει στ ̓ άρμενα, και τους Αργίτες όλους
εκεί στο πλάι τους, ως θα πνίγουνται μες στον καπνό, να σφάξει. Φόβος τρανός κρατάει τα φρένα μου, πως οι θεοί θ ̓ ακούσουν
και θα τελέψουν τις φοβέρες του, κι εμάς η μοίρα γράφει
μακριά από το Άργος το αλογόθροφο στην Τροία ν ̓ αφανιστούμε. Για σήκω, αργά κι ας είναι, απόφαση να πάρεις, τους Αργίτες,
που βασανίζουνται απ ̓ τον τάραχο των Τρωών, να τους γλιτώσεις. Ατός σου κάποτε θα θλίβεσαι και πια δε θα 'ναι τρόπος
στο κακό που 'γινε θαράπαψη να βρεις ̓ πιο πριν στοχάσου τους Δαναούς πώς θα τους γλίτωνες απ ̓ την κακιά την ώρα. Φίλε καλέ, το τι σ ̓ αρμήνεψεν ο κύρης σου ο Πηλέας,
από τη Φθία στον Αγαμέμνονα σα σ ̓ έστελνε, θυμάσαι; ,,Στην Αθηνά τη νίκη χρωστά τη, παιδί μου, και στην Ήρα ̓

αν θεν αυτές, νικάς ̓ την πέρφανη καρδιά σου εσύ ανακράτα στο στήθος ̓ το γλυκό το φέρσιμο ποτέ μαθές δε βλάφτει'. Και δίνε τέλος στις κακότροπες μαλιές, οι Αργίτες όλοι,
νιοι και γερόντοι, ακόμα πιότερο να σε τιμούν στ ̓ ασκέρι." Τέτοια σε αρμήνευεν ο γέροντας, μα το ξεχνάς ̓ ωστόσο
καν τώρα το θυμό παράτησε τον άγριο ̓ σου χαρίζει
δώρα που αξίζουν ο Αγαμέμνονας, τη μάνητα αν σκολάσεις. Κι αν θες αφτί να βάλεις, άκουσε, κι εγώ θα σου αραδιάσω όλα τα σου 'ταξε ο Αγαμέμνονας μες στο καλύβι δώρα: Εφτά τριπόδια αγκίνιαστα, είκοσι στραφταλιστά λεβέτια, δίσκους χρυσάφι δέκα, δώδεκα καλοθρεμμένους μαύρους στεφανοφόρους, που αγωνίστηκαν στο δρόμο και νικήσαν. Με δίχως χτήματα δε θα 'μένε που θα 'παιρνε όλα τούτα, μήτε καθόλου το αξετίμητο θα του 'λειπε χρυσάφι,
αν είχε τα όσα τ ̓ άτια του 'φεραν απ ̓ τους αγώνες πλούτη.
Κι εφτά γυναίκες που αψεγάδιαστες κατέχουν τέχνες δίνει, Λέσβισσες, που όντας την καλόχτιστη πάτησες Λέσβο ατός σου, του τις διάλεξαν, και το ταίρι τους στην ομορφιά δεν είχαν.
Κι αυτές θα δώσει, κι από πάνω τους την που σου πήρε τότε,
τη Βρισοπούλα κόρη, δίνει σου ̓ κι όρκο τρανό σου κάνει,
πως δεν ανέβηκε στην κλίνη της, δεν έσμιξε μαζί της,
καθώς το συνηθίζουμε όλοι μας στη γη, γυναίκες κι άντρες.
Και τούτα τώρα ευτύς· κι αργότερα, σαν οι θεοί μας δώσουν
το μέγα κάστρο να πατήσουμε του Πριάμου, και τα κούρσα
οι Αργίτες βάλουμε στο μοίρασμα, τότε να 'ρθείς ατός σου,
το πλοίο σου με χαλκό και μάλαμα περίσσιο να φορτώσεις.
Κι ατός σου της Τρωάδας είκοσι γυναίκες να διαλέξεις,
που μοναχά η Ελένη η Αργίτισσα να τις περνά στα κάλλη.
Και στο Άργος πίσω το πολύκαρπο σα γύρουμε, γαμπρός του να γίνεις, και τιμή περίτρανη θα σου 'χει, σαν του Ορέστη, που χαϊδεμένος του ανασταίνεται μες σε αρχοντιά μεγάλη. Τρεις θυγατέρες στο παλάτι του το καλοστεριωμένο,
τη Λαοδίκη, την Ιφιάνασσα και τη Χρυσόθεμη, έχει.
Ποια θες απ ̓ όλες; αξαγόραστη να του την πάρεις, να 'χεις ταίρι ακριβό να πας στου κύρη σου ̓ κι αυτός πολλά θα δώσει
προικιά από πάνω, όσα δεν έδωκε στην κόρη του κανένας. και πολιτείες εφτά πεντάμορφες να πάρεις πάνω στ ̓ άλλα, την Καρδαμύλη, την ολόχλωρην Ιρή και την Ενόπη,
την άγια τη Φηρά, την όμορφη την Αίπεια, και την Άνθεια με τα λιβάδια, και την Πήδασο την πολυκληματούσα'
κι είναι όλες στο γιαλό, στο σύνορο της αμμουδάτης Πύλος' και μέσα ζούνε πολυπρόβατοι και πολυγελαδάροι νοικοκυραίοι, που σαν αθάνατο θα σε τιμούν με δώρα,
και θα πλερώνουν και δοσίματα, σα ρήγας τους που θα 'σαι. Αυτά θα σου 'δινε, αν τη μάνητα θελήσεις να σκολάσεις.

Μ ̓ αν τον υγιό του Ατρέα κατάκαρδα μισείς—κι αυτόν τον ίδιο κι ό,τι σου δίνει—καν το Αργίτικο το ασκέρι εσύ σπλαχνίσου, που τυραννιέται στα λημέρια του ̓ κι αυτοί τιμή θα σου 'χουν σάμπως θεό, και δόξα ασύγκριτη μπροστά τους θα κερδέψεις' τι τώρα εσύ μπορείς τον Έχτορα να θανατώσεις, σύντας
έρθει κοντά σου μες στη λύσσα του, τι λέει δε βρίσκεται όμοιος μ ̓ αυτόν μες στους Αργίτες που άραξαν εδώ με τα καράβια.» Τότε ο Αχιλλέας ο φτεροπόδαρος του απηλογήθη κι είπε:
«Γιε του Λαέρτη αρχοντογέννητε, πολύτεχνε Οδυσσέα, πρεπό'ναι καθαρά και ξάστερα να σου μιλήσω τώρα,
ποιας γνώμης είμαι και τα πράματα σαν ποιο θα πάρουν τέλος ̓ για να μην κάθεστε ολοτρόγυρα και παίρνετε τ ̓ αφτιά μου καθένας κι απ ̓ αλλού ̓ τι οχτρεύομαι σαν και τις πύλες του Άδη εκείνον που άλλα κρύβει μέσα του κι άλλα απ ̓ το στόμα βγάζει. Λοιπόν ακούστε, τι μου εικάζεται το πιο σωστό πως είναι: Έμενα λέω μήτε ο Αγαμέμνονας τη γνώμη θα γυρίσει,
μήτε κι Αργίτης άλλος ̓ τι άπαφτα μέρα και νύχτα ως τώρα
που τους οχτρούς χτυπώντας πάλευα, σαν τι ήταν τ ̓ όφελός μου; Για πολεμάς για πίσω εστάθηκες, ίδια μερίδα παίρνεις ̓
όμοια τιμή χαιρόμαστε όλοι μας, κιοτήδες κι αντρειωμένοι'
πολυκαμάτης κι ανεπρόκοπος, κι οι δυο πεθαίνουμε ίδια. Ποιο κέρδος έχω, τόσα βάσανα που 'χω τραβήξει ως τώρα, στις μάχες τη ζωή μου παίζοντας χωρίς να ξαποσταζω;
Η κλωσομάνα πως στ ̓ αφτέρουγα πουλιά της, μόλις βρίσκει θροφή, τη δίνει, κι ουδέ νοιάζεται σπυρί γι ̓ αυτή αν θα μείνει ̓ όμοια κι εγώ νυχτιές εγνώρισα περίσσιες δίχως ύπνο,
και πολεμώντας μέρες πέρασα στο γαίμα βουτηγμένες,
κι όλο χτυπιόμουν με άντρες που 'θελα τα ταίρια τους να πάρω. Με τα καράβια κάστρα δώδεκα πάτησα ως τώρα ατός μου,
κι έντεκα λέω πεζός, διαβαίνοντας την καρπερή Τρωάδα'
κι απ ̓ όλα τούτα εγώ εξεδιάλεγα πολλά και πλούσια κούρσα, κι όλα ως γυρνούσα του Αγαμέμνονα τα χάριζα ̓ κι εκείνος,
ο γιος του Ατρέα, ξοπίσω μένοντας στα γρήγορα καράβια, ως τα δεχόταν, λίγα εμοίραζε, πολλά κρατούσε, κι άλλα
σε αρχόντους και ρηγάδες τα 'δινε, το μερτικό τους να 'χουν. Οι άλλοι το κράτησαν απείραχτο, μονάχα εμένα απ ̓ όλους το πήρε, κι έχει τη γυναίκα μου την ακριβή ̓ μα τώρα
ας την κοιμάται κι ας τη χαίρεται. Γιατί χτυπιούνται αλήθεια οι Τρώες κι οι Αργίτες; γιατί μάζεψε κι έφερε εδώ τ ̓ ασκέρι
ο γιος του Ατρέα; Για την ωριόμαλλην Ελένη—ή μήπως όχι;

Οι Ατρεΐδες μόνο στις γυναίκες τους απ ̓ όλους τους ανθρώπους έχουν αγάπη; Ποιος καλόγνωμος και μυαλωμένος άντρας
δε νιώθει αγάπη και δε γνοιάζεται το ταίρι του; και τούτη
όμοια κι εγώ περίσσια αγάπησα, κι ας ήταν σκλαβοπούλα.
Μ ̓ αφού μου πήρε ξεγελώντας με το αρχοντομοίρι, τώρα πια ας μη ζήτα από μένα τίποτα ̓ δε με γελάει, τον ξέρω.
Με σε, Οδυσσέα, και τους επίλοιπους ρηγάδες ας φροντίσει πώς θα γλιτώσει τα καράβια σας απ ̓ τη φωτιά την άγρια. Δίχως εμένα πλήθος έφτιασε δουλειές αλήθεια κιόλα
με το καστρότειχο που σήκωσε και το φαρδύ, το μέγα
χαντάκι που άνοιξε και φύτεψε παλούκια στις πλαγιές του.
Μα κι έτσι την ορμή δε δύνεται του αντροφονιά του Εχτόρου να κόψει ̓ ωστόσο εγώ σα μάχουμουν μαζί με τους Αργίτες, μακριά από τα τειχιά τους δείλιαζε να πολεμήσει εκείνος ̓
μόνο ως το δρυ κι ως τη Ζερβόπορτα να φτάσει αποκοτούσε, και μια φορά που ομπρός μου στάθηκε, τη γλίτωσε από τρίχα. Μα τώρα με το θείο τον Έχτορα να πολεμώ δε θέλω ̓
στο Δία και σε όλους τους αθάνατους ταχιά θυσία θα κάνω και στο γιαλό θα ρίξω τ ̓ άρμενα, θα τα καλοφορτώσω,
και τότε πια θα ιδείς, αv γνοιάζεσαι και θες, σα φέξει η μέρα,
στον ψαροθρόφο απάνω Ελλήσποντο να φεύγουν τ ̓ άρμενα μου, κι οι ναύτες στα κουπιά να κάθουνται με προθυμία μεγάλη.
Κι αν πρίμο ο Κοσμοσείστης δώσει μας καιρό, στη Φθία την πλούσια
σε τρεις μονάχα μέρες φτάνουμε ̓ κι έχω αγαθά εκεί πέρα
πολλά, που αφήκα εδώ σαν έφτανα—που να μην είχα σώσει! Κοκκινωπό χαλκό και μάλαμα κι άλλο από δω θα φέρω,
και σίδερο ψαρί κι ωριόζωνες γυναίκες—όσα επήρα.
και μοναχά το αρχοντομοίρι μου με το έτσι-θέλω πίσω
αυτός που το 'δωκε, ο Αγαμέμνονας, μου το 'χει αρπάξει, ο ρήγας. Ό,τι γρικήστε τώρα πέστε το στο γιο του Ατρέα γυρνώντας,
Σε όλους μπροστά, για να θυμώσουνε μαζί του κι οι άλλοι Αργίτες, ακόμα αν λογαριάζει κάποιον τους να ξεγελάσει, τι είναι
και μένει αποκορφής ξαδιάντροπος! Με όση μαθές κι αν έχει σκυλίσια αδιαντροπιά, κατάματα και πώς να με αντικρίσει;
Μαζί του πια ποτέ δεν έρχομαι σε λόγια για σε πράξη,
γιατί με γέλασε, με αδίκησε. Καλά τη μια, μα κι άλλη ·
δε με αναμπαίζει με τα λόγια του ̓ μα ό,τι του δόξει ας κάνει, που να μη σώσει! τι ο βαθύγνωμος ο Δίας το νου του επήρε. Κι όλα τα δώρα του τα οχτρεύομαι και για σκουπίδια τα 'χω. Κι αν μου 'δινε και δέκα κι είκοσι φορές πιο πλήθια απ ̓ ό,τι

το βιος του τώρα ακέριο, κι έβαζε κι άλλα από πάνω ακόμα ̓
του Ορχομενού τα πλούτη αν μου 'δινε και της Αιγύπτιας Θήβας, που θησαυρούς κει πέρα αρίφνητους το κάθε σπίτι κρύβει,
κι είναι κι ατή της εκατόπορτη, κι από την κάθε πόρτα
διακόσιοι πολέμαρχοι χύνουνται με αμάξια ομάδι κι άτια·
κι ακόμα τόσα δώρα αν μου 'δινε, όση 'ναι η σκόνη κι η άμμο,
πάλε δε γίνεται ο Αγαμέμνονας τη γνώμη μου ν ̓ αλλάξει,
αν τη βαριά ντροπή που μου 'γινε δε μου πλερώσει πρώτα.
Κι ουδέ και παίρνω του Αγαμέμνονα, του γιου του Ατρέα, την κόρη, στα κάλλη ακόμα κι αν παράβγαινε με τη χρυσή Αφροδίτη'
της Αθηνάς της γαλανομάτης στων γυναικών τις τέχνες
κι αν είχε μοιάσει, δεν την έπαιρνα. Δεν έλειψαν Αργίτες
πιο ταιριαστοί του και τρανότεροι ρηγάδες, να διαλέξει'
τι εμένα, αν γύρω στην πατρίδα μου με των θεών τη χάρη,
ας ειν ̓ καλά ο Πηλέας, το ταίρι μου θα μου διαλέξει εκείνος. Πολλές Ελληνοπούλες βρίσκουνται στη Φθία και στην Ελλάδα, αρχοντοκόρες, οι πατέρες τους που κυβερνούνε κάστρα" όποια απ ̓ αυτές θελήσω, ταίρι μου την κάνω αγαπημένο. Κιόλας εκεί η καρδιά μου η πέρφανη με κέντριζε ολοένα
να πάρω μια που να μου ταίριαζε, γυναίκα να την έχω,
κι όσα αγαθά ο Πηλέας απόχτησε να χαίρουμαι μαζί της·
τι όσο η ζωή μου αξίζει, αλάκερα τα πλούτη δεν αξίζουν
που έκρυβε, λένε, το πολύκοσμο της Τροίας εντός του κάστρο, στα χρόνια της ειρήνης, άλλοτε, πριν οι Αχαιοί προβάλουν'
κι ουδέ όσα μέσα κλεί το πέτρινο του Σαϊτευτη κατώφλι,
του Απόλλωνα, στην κακοτράχαλη, πετραδερή Πύθωνα.
Τα παχιά πρόβατα κουρσεύουνται, κουρσεύουνται τα βόδια,
τα ξανθοκέφαλα αγοράζουνται φαριά και τα τριπόδια ̓
μόνο η ζωή του ανθρώπου, ως ξέφυγε της δοντωσιας το φράχτη, πίσω δε γέρνει, δεν κουρσεύεται, δεν πιάνεται ποτέ της.
Το 'χω ακουστά απ ̓ τη χιοναστράγαλη μητέρα μου τη Θέτη: διπλούς για μένα οι Μοίρες άνοιξαν τους δρόμους του θανάτου' αν απομείνω εδώ και μάχουμαι γύρω απ ̓ των Τρωών το κάστρο, ξοπίσω δε γυρνώ, μα αθάνατο θα μείνει τ ̓ όνομά μου.
Αν ίσως πάλε γύρω σπίτι μου, στη γη την πατρική μου,
πια θα μου λείψει κάθε παίνεμα τρανό, κι ωστόσο χρόνια
θα 'χω να ζω πολλά, κι ο θάνατος θ ̓ αργήσει να με πάρει.
και σεις οι επίλοιποι θα το 'θελα το λόγο μου ν ̓ ακούστε:
γυρνάτε πίσω στην πατρίδα σας, τι πια δε θα το βρείτε
της Τροίας το τέλος της απόγκρεμης· ο Δίας ο βροντολάλος
το χέρι του άπλωσε από πάνω της, κι αυτοί κουράγιο επήραν. Τραβάτε τώρα εσείς στους άρχοντες των Αχαιών να πείτε
το μήνυμα μου (των πρωτόγερων το χρέος μαθές αυτό 'ναι), να στοχαστούν καμιά καλύτερη βουλή να πάρουν, άλλη,
που να γλιτώσει και τ ̓ Αργίτικα καράβια και τ ̓ ασκέρια

στα βαθουλά αποδίπλα τ ̓ άρμενα ̓ τι αυτή που τώρα επήραν δεν έπιασε ̓ τι εγώ τη μάνητα θαρρέψαν πως θ ̓ αφήσω. Όμως μπορεί να μείνει ο Φοίνικας να κοιμηθεί κοντά μας, μαζί πα στ ̓ άρμενα να φύγουμε για την πατρίδα πίσω
αύριο ταχιά, κι αυτός αν το 'θελε ̓ δε λέω να τον ζορίσω.»
Έτσι μιλούσε, κι όλοι απόμειναν και δεν έβγαναν άχνα,
τι είχαν σαστίσει που τους μίλησε πολύ πεισματωμένα.
Τέλος εστράφη κι είπε ο Φοίνικας, ο γέρο αλογολάτης,
με δακρυσμένα μάτια, τι έτρεμε μην πάθουν τα καράβια:
«Το γυρισμό στο νου σου αv έβαλες, τρανέ Αχιλλέα, στ ̓ αλήθεια, κι ουδέ λογιάζεις πια τα γρήγορα καράβια να γλιτώσεις
απ ̓ την κακιά φωτιά, τι η μάνητα το λογισμό σου πνίγει, πώς τότε πια, παιδί μου, θα 'μένα μακριά σου εδώ μονάχος; Μαζί σου εδώ ο Πηλέας δε μ ̓ έστειλεν, ο γέρο αλογολάτης, από τη Φθία, στον Αγαμέμνονα καθώς σε προβοδούσε;
Κι ήσουν παιδί, κι ουδέ από πόλεμο νογούσες μανιασμένο κι ουδέ από σύναξη, που ξέχωρη τιμή στον άντρα δίνει.
Γι ̓ αυτό μαζί σου εκείνος μ ̓ έστειλε, για να σε δασκαλεύω, να μάθεις να μιλάς στη μάζωξη, να πολεμάς στη μάχη.
Γι ̓ αυτό, παιδί μου, εγώ δε θα 'θελα να χωριστώ από σένα, κι αν ο θεός ακόμα μου 'λεγε να ξύσει απ ̓ το κορμί μου
τα γερατιά, και νιος σαν άλλοτε να γίνω, σαν και τότε
που την Ελλάδα εγώ απαράτησα την ωριογυναικούσα,
να λείψω απ ̓ την οργή του κύρη μου, του Αμύντορα, ζητώντας. Για κάποια σκλάβα ομορφοπλέξουδη μου 'χε βαριά θυμώσει'
της είχε αγάπη και το ταίρι του δε λόγιαζε καθόλου,
τη μάνα μου ̓ κι αυτή στα γόνατα μου πρόσπεφτε, την κόρη
εγώ να κοιμηθώ πρωτύτερα, να σιχαθεί το γέρο.
Κι έγινε η χάρη της, μα ο κύρης μου σε λίγο το απεικάστη,
κι απάνω μου κατάρες σώριασε βαριές, κι ανακαλιόταν
τις άγριες Ερινύες, στα γόνατα να μη χορέψει αγγόνι,
που να 'χει γεννηθεί απ ̓ το σπέρμα μου ̓ κι ευτύς την κατάρα του του Κάτω Κόσμου ο Δίας την άκουσε κι η ανήλεη Περσεφόνη. Με κοφτερό χαλκό μελέτησα να τον σκοτώσω τότε'
μα κάποιος μου ̓ σβήσε τη μάνητα θεός, θυμίζοντας μου
του κόσμου τις βρισιές, το σούσουρο μες στους ανθρώπους γύρω, πατροφονιά να με φωνάζουνε μες στους Αργίτες όλοι.
Μα κι η καρδιά μου δεν το δέχουνταν καθόλου, να χολιάζει
μαζί μου ο κύρης, και στο σπίτι μας εγώ να μπαινοβγαίνω.
Κι ήταν πολλοί δικοί κι αξάδερφοι, που μ ̓ είχαν ζώσει τότε,
με παρακάλια δοκιμάζοντας να με κρατήσουν σπίτι' στεφανοκέρατα, στριφτόζαλα πλήθος έσφαζαν βόδια,
κι αρνιά παχιά, κι απάνω στου Ηφαίστου τη φλόγα τεντωμένοι καψαλίζονταν χοίροι, που 'πλεχαν μες στο πολύ τους ξίγκι, και το κρασί κρουνός επίνουνταν απ ̓ τα σταμνιά του γέρου.

Νύχτες εννιά κοιμόνταν δίπλα μου και με φύλαγαν όλοι
με τη σειρά τους, και δεν έσβησαν ποτέ οι φωτιές, που άναβαν
μες στη στοά της γυροτοίχιστης αυλής η μια στημένη,
κι η άλλη στον πρόδομο, κατάμπροστα στις πόρτες του αντρωνίτη. Μα ως έφτασεν η νύχτα η δέκατη και πήρε το σκοτάδι,
τότε συντρίβοντας της κάμαρας τις στεριωμένες πόρτες
όξω πετάχτηκα και πήδηξα μεμιάς τον αυλοφράχτη,
δίχως καθόλου οι φυλακάτορες κι οι σκλάβες να με νιώσουν.
Και πήρα δρόμο την πλατύχωρη διαβαίνοντας Ελλάδα,
ως πια στη Φθία την παχιοχώματη, την αρνομάνα, φτάνω,
στου βασιλιά Πηλέα ̓ κι ολόκαρδα με καλοδέχτη εκείνος,
και τόση αγάπη τότε μου 'δειξε, σαν που αγαπάει πατέρας,
που 'χει και βιος, το μοσκανάθρεφτο μικρό μοναχογιό του'
και πλούσιο μ ̓ έκανε και μου 'δωκε πολλούς για ν ̓ αφεντεύω· και ζούσα βασιλιάς στους Δόλοπες, στης Φθίας την άκρην άκρη. Κι έτσι μεγάλο εγώ σε ανάστησα, θεόμορφε Αχιλλέα,
και σ ̓ αγαπούσα ̓ τι δεν ήθελες εσύ κανέναν άλλον,
για στο τραπέζι σύντας πήγαινες για κι έτρωγες μονάχος· έπρεπε εγώ μαθές στα γόνατα να σε κρατώ, να κόβω
το κρέας, να τρως, μετά στα χείλια σου την κούπα να ζυγώνω.
Συχνά στο στήθος μου κατάβρεξες το ρούχο με το στόμα,
παιδί όπως ήσουν και με παίδευες και το κρασί ξερνούσες. Έτσι πολλά για σένα τράβηξα, πολλούς επήρα μόχτους'
τι δεν ξεχνούσα πως οι αθάνατοι δεν ήταν να μου δώσουν
δικό μου γιο, γι ̓ αυτό και μου 'γινες, θεόμορφε Αχιλλέα,
παιδί μου εσύ, που θα με γλίτωνες απ ̓ το κακό μια μέρα.
Την πέρφανη ψυχή σου μέρωσε τώρα, Αχιλλέα, δεν πρέπει
να 'χεις καρδιά σκληρή ̓ κι οι αθάνατοι τη γνώμη τους αλλάζουν, που μας περνούνε και στη δύναμη και στην τιμή και σ ̓ όλα.
Με καλοπρόσδεχτα ταξίματα και με θυσίες, με κνίσα
και με σπονδές, γυρίζουν οι άνθρωποι και τη δική τους γνώμη, παρακαλώντας τους, αν έσφαλε κι αν έφταιξε κανένας.
Γιατί 'ναι κόρες κι οι Παράκλησες του Δία του τρισμεγάλου, κουτσές, με αλλήθωρα τα μάτια τους, με μούτρα ζαρωμένα,
και πολεμούν να φτάσουν τρέχοντας ξοπίσω από την Τύφλα. Μα η Τύφλα, δυνατή, με ολόγερα ποδάρια, τρέχει απ ̓ όλες
πολύ πιο μπρος στη γης αλάκερη, και στους θνητούς προφταίνει κακό να κάνει, κι οι Παράκλησες ξοπίσω τους γιατρεύουν.
Κι όποιος του Δία τις κόρες σέβεται, μπροστά του ως καταφτάνουν, έχει απ ̓ αυτές μεγάλο τ ̓ όφελος κι ακούνε τις ευκές του.
Μα ο που τις διώξει πεισματώνοντας και τις παραψηφήσει, πάνε στο γιο του Κρόνου τρέχοντας, στο Δία, παρακαλώντας τη συφορά να στείλει πίσω του, να πάθει, να πλερώσει.
Έλα, Αχιλλέα, λοιπόν και χάρισε κι εσύ στου Δία τις κόρες τιμή ̓ για χάρη τους ελύγισαν κι άλλοι αντρειωμένοι ως τώρα.

Δώρα αν δε σου 'δινε ο Αγαμέμνονας κι αν δε νομάτιζε άλλα γι ̓ αργότερα, μον ̓ πάντα αμάλαχτο κρατούσε το θυμό του,
κι εγώ ποτέ μου δε θα σου 'λεγα τη μάνητα ν ̓ αφήσεις,
να δώσεις στους Αργίτες βόηθηση, κι ας είναι στενεμένοι.
Μ ̓ αυτός και τώρα πλήθος σου 'δωκε κι άλλα σου τάζει ακόμα,
και τους πιο κάλλιους απ ̓ το Αργίτικο ξαπόστειλε τ ̓ ασκέρι
να σου προσπέσουν ̓ και τους διάλεξεν οι πιο ακριβοί σου να 'ναι. Τον κόπο μην ντροπιάσεις που 'καναν μηδέ τα λόγια που 'παν. Δε σου 'ριξε κανένας άδικο για το θυμό σου ως τώρα.
και για πολλούς ηρώους ακούσαμε να μολογούν ο κόσμος,
πως κάποτε άναψε στα φρένα τους θυμός πεισματωμένος ̓
όμως τα δώρα τους μαλάκωσαν, τα λόγια τους γλύκαναν.
Μιαν ιστορία παλιά θυμήθηκα, κι όχι καινούργια, τώρα,
πως έγινε ̓ σας έχω φίλους μου, θα σας την πω ν ̓ ακούστε: Κουρήτες κι Αιτωλοί αντροδύναμοι στην Καλυδώνα γύρα
είχαν ανοίξει τότε πόλεμο κι ο ένας τον άλλο έσφαζαν
πασκίζαν οι Αιτωλοί την όμορφη να σώσουν Καλυδώνα,
κι οι άλλοι, οι Κουρήτες, πολεμώντας τους να την κουρσέψουν θέλαν
τι εσήκωσε η Άρτεμη η χρυσόθρονη τρανό κακό σε κείνους,
από θυμό, τι απ ̓ τους πρωτόλατους καρπούς των χωραφιών του τρανές ό Οινέας θυσίες επρόσφερε στους αθανάτους όλους,
σε κείνην όχι, δεν της πρόσφερε, κόρη του Δία κι ας ήταν,
για λησμονώντας για αψηφώντας τη, κι ήταν βαρύ το κρίμα.
Κι η Σαγιτεύτρα τότε θύμωσε, κι ευτύς τους ξαπολύνει
φύτρα θεϊκιά, κακό, λευκόδοντο, μουνουχισμένο κάπρο.
Κι εχύθη αυτός στου Οινέα τα χτήματα και ρήμαζε τα πάντα ̓
και σώριαζε στο χώμα σύγκορμα δέντρα μεγάλα πλήθος
με όλες τις ρίζες τους και με όλο τους τον καρποφόρο ανθό τους. Αυτόν τον σκότωσε ο Μελέαγρος, ο γιος του Οινέα, σε λίγο· αγριμολόους απ ̓ όλες μάζωξε τις πολιτείες τρογύρα
και σκύλους ̓ τι εύκολα δεν έπεφτε με λιγοστή παγάνα ̓
θεριό ήταν, και πολλούς ανέβασε στη φαρμακούσα φλόγα.
Μα εκείνη άπ ̓ αφορμή του σήκωσε συντάραχο κι αμάχη,
σαν ποιος θα πάρει το κεφάλι του, το αγκαθωτό τομάρι
στους Αιτωλούς τους αντροδύναμους και στους Κουρήτες μέσα.
Όσον καιρό λοιπόν ο ατρόμητος Μελέαγρος πολεμούσε, την είχαν οι Κουρήτες άσκημα ̓ κι όσο πολλοί κι αν ήταν,
να μένουν όξω απ ̓ το καστρότειχο καθόλου δε βαστούσαν. Μα σύντας ο Μελέαγρος θύμωσε (τέτοιος θυμός στα στήθια κι άλλων συχνά τα φρένα ετάραξε, και μυαλωμένοι ας ήταν),

βαριά με την Αλθαία τη μάνα του την ακριβή χολιώντας
στο ταίρι του αποδίπλα επλάγιαζε, την ώρια Κλεοπάτρα. Της λιγναστράγαλης της Μάρπησσας λογιόταν κόρη ετούτη και του Ίδα, απ ̓ τους παλιούς που στάθηκε στη γης ο πιο αντρειωμένος,
κι άσκωσε αντίκρυ στον Απόλλωνα το Φοίβο το δοξάρι,
τη λιγναστράγαλη γυναίκα του να διαφεντέψει νύφη.
και τότε ο κύρης κι η μητέρα της η σεβαστή την είπαν
Αλκυόνη, να 'χει και παράνομα, τι η μάνα της θρηνούσε
κι είχε τη μοίρα της βαριόμοιρης της Αλκυόνας λάχει ̓
τι ο μακροσαϊτευτής Απόλλωνας την είχε αρπάξει, ο Φοίβος.
Μ ̓ αυτή ο Μελέαγρος τώρα επλάγιαζε, πικρήν οργή κλωσώντας για την κατάρα της μητέρας του ̓ τι εκείνη πικραμένη,
Έτσι που σκότωσε το αδέρφι της, βαριά τον καταράστη,
κι όλο χτυπούσε με τα χέρια της τη γη την πολυθρόφα,
να την ακούσουν ο Άδης κράζοντας κι η ανήλεη Περσεφόνη,
με ογρούς τους κόρφους απ ̓ τα κλάματα, στα γόνατα πεσμένη, να δώσουν του παιδιού της θάνατο ̓ κι απ ̓ το σκοτάδι κάτω
η ανήμερη Ερινύα την άκουσεν η νυχτοπαρωρίτρα.
Κι ωστόσο αυτοί στις πόρτες άσκωναν τρανή βουή κι αντάρα τους πύργους τους χτυπώντας· κι οι άρχοντες των Αιτωλών τους πρώτους
Ιερουργούς παρακαλώντας τον του στέλναν, να προβάλει βοηθός στον πόλεμο, και του 'ταζαν τρανό να πάρει δώρο: όπου 'ταν τα χωράφια ολόπαχα της ωριας Καλυδώνας,
εκεί του δίναν χτήμα πάγκαλο, να το διαλέξει ατός του, πενήντα στρέμματα, αμπελότοπος να 'ν ̓ το μισό, και τ ̓ άλλο
να το χωρίσει όπου ήταν άδεντρο, χωράφια να το κάνει.
Μετά κι ο Οινέας πολύ του πρόσπεφτεν, ο γέρο αλογολάτης, απόξω ορθός στου αψηλοτάβανου θαλάμου το κατώφλι,
και σειούσε τα κλειστά πορτόφυλλα το γιο παρακαλώντας.
Μετά περίσσια κι οι αδερφάδες του κι η σεβαστή του η μάνα
τον παρακαλούν μα όλο πιότερο πείσμωνε αυτός ̓ περίσσια
κι οι σύντροφοι του, οι πιο του γκαρδιακοί κι οι πιο του τιμημένοι. Μα ουδέ κι αυτοί το νου του εγύριζαν, και μοναχά την ώρα
που έφταναν πια οι ριξιές στο σπίτι του, και στα πυργιά οι Κουρήτες ανεβασμένοι παίρναν κι έβαζαν φωτιά στο κάστρο γύρα,
στα πόδια του έπεσεν η ωριόζωνη γυναίκα του με θρήνους,
κι όλα του ιστόρησε αραδιάζοντας τα πάθη που πλακώνουν όσους τους έλαχε η πατρίδα τους σε οχτρού να πέσει χέρια:
οι άντρες σκοτώνουνται, το κάστρο τους απ ̓ τη φωτιά ρημάζει, και τα παιδιά και τις βαθύζωνες γυναίκες ξένοι σέρνουν.

Τότε η καρδιά του αναταράχτηκε τα πάθη αυτά γρικώντας· τινάχτη απάνω ευτύς και φόρεσε τη λαμπερή του αρμάτα. Έτσι απ ̓ το μαύρο χάρο εγλίτωσε τους Αιτωλούς εκείνος, γρικώντας την καρδιά του, κι άδικα τα που του τάξαν πήγαν, τα πλούσια δώρα, τ ̓ αξετίμητα ̓ μα έτσι κι αλλιώς γλίτωσαν.
Μα τέτοια εσύ απ ̓ το νου σου βγάλε τα ̓ κανείς θεός, καλέ μου, να μη σε σπρώξει σ ̓ έτοια απόφαση· τα πλοία τι θα φελούσε να διαφεντέψεις πια ως θα καίγουνται; Τα δώρα δέξου τώρα
κι έλα, κι οι Αργίτες σαν αθάνατο θα σε τιμήσουν όλοι.
Μ ̓ αν δίχως δώρα μπεις στον πόλεμο τον αντροκαταλύτη, κι αν τόνε διώξεις από πάνω μας, ίδια τιμή δε θα 'χεις.» Τότε ο Αχιλλέας ο φτεροπόδαρος του απηλογήθη κι είπε: «Φοίνικα, γέροντα αρχοντόθρεφτε, σεβάσμιε, δεν τη θέλω τέτοια τιμή· θαρρώ, μ ̓ ετίμησεν ο Δίας με τη βουλή του,
κι αυτή κοντά στα δρεπανόγυρτα καράβια θα μου μείνει,
Όσο κρατά η πνοή στα στήθια μου κι η δύναμη στα γόνα.
Κάτι άλλο τώρα εγώ θα σου 'λεγα και συ στο νου σου βαλ ̓ το: Μη μου αναδεύεις πια με κλάματα και βόγγους την καρδιά μου, του Ατρείδη για να κάνεις δούλεψη, κι αγάπη εσύ να του 'χεις δεν πρέπει· με όλη την αγάπη μου, μαζί σου μη χολιάσω.
Ο που μ ̓ οχτρεύεται ταιριάζει σου κι οχτρός δικός σου να 'ναι· όμοια με μένα εσύ βασίλευε και την τιμή μοιράσου.
Ας παν αυτοί να πουν το μήνυμα, μα εσύ δω πέρα κάθου
σε στρώμα μαλακό πλαγιάζοντας, και σα γλυκοχαράξει,
θα ιδούμε, σπίτι αν θα γυρίσουμε για αν θα σταθούμε ακόμα.»
Αυτά είπε, κι έγνεψε στον Πάτροκλο μονάχα με τα φρύδια,
παχύ να στρώσει για το Φοίνικα κρεβάτι, να το νιώσουν
κι οι άλλοι, να φύγουν δίχως άργητα ̓ μα τότε αναμεσό τους
ο ισόθεος Αίαντας πήρε κι έλεγεν, ο γιος του Τελαμώνα:
«Γιε του Λαέρτη αρχοντογέννητε, πολύτεχνε Οδυσσέα,
πάμε! θαρρώ του κάκου ο δρόμος μας αυτός, δε βρίσκουμε άκρη με ό,τι κι αν λέμε. Να γυρίσουμε να πούμε στους Αργίτες
μιαν ώρα αρχύτερα το λόγο του, κι ας είναι για κακό μας.
θα κάθουνται θαρρώ προσμένοντας· ωστόσο μες στα στήθια την πέρφανη καρδιά του σίδερο την έκανε ο Αχιλλέας,
ο ανήλεος! Κι ουδέ μας τους συντρόφους ψηφά, ν ̓ αλλάξει γνώμη, που αγάπη και τιμή του δείχναμε περίσσια από τους άλλους,
ο ανέσπλαχνος! Ακόμα αν σκότωσαν για γιο για αδέρφι κάποιου, την ξαγορά, ο φονιάς που του 'δινε, τη δέχτη αυτός στο τέλος,
κι απόμεινε ο φονιάς στον τόπο του, βαριά πλερώνοντας του·

και του άλλου μαλακώνει η μάνητα κι η πέρφανη καρδιά του, την ξαγορά του φόνου ως δέχτηκε. Μα στα δικά σου στήθια  ̓ θυμό οι θεοί βαρύ κι αμάλαχτο σου χώσαν—για μια κόρη, μια μοναχά, κι εφτά σου δίνουμε πανώριες τώρα να 'χεις,
κι άλλα πολλά από πάνω! Γλύκανε καν τώρα την οργή σου,
σεβάσου ακόμα και το σπίτι σου ̓ στη στέγη σου από κάτω, σταλμένοι απ ̓ το στρατό, βρισκόμαστε ̓ πιο γκαρδιακοί σου φίλοι και πιο ακριβοί μαθές δε βρίσκουνται μες στους Αργίτες άλλοι.» Τότε ο Αχιλλέας ο φτεροπόδαρος του απηλογήθη κι είπε:
« Αίαντα, πολέμαρχε αρχοντόγεννε και υγιέ του Τελαμώνα, λίγο-πολύ σωστά τα λόγια σου, δεν έχουμε άλλη γνώμη.
Όμως φουσκώνει από τη μάνητα κάθε φορά η καρδιά μου,
σα θυμηθώ την καταφρόνεση που μου 'χει ο Ατρείδης δείξει μπρος στους Αργίτες, λες κι αψήφιστος πως ήμουν ξωμερίτης. Τραβάτε τώρα εσείς, το μήνυμα να πείτε να γλιτώστε:
δε θα με νιάξει για τον πόλεμο τον αιματοβαμμένο,
προτού στων Μυρμιδόνων τ ̓ άρμενα και στα καλύβια φτάσει
ο μέγας Έχτορας, του αντρόκαρδου του Πρίαμου ο γιος, χαλνώντας πλήθος Αργίτες και κορώνοντας τα πλοία, να γίνουν στάχτη.
Όμως μπροστά στο μαύρο μου άρμενο και στο καλύβι εμένα,
ο Έχτορας λέω, κι ας είναι η λύσσα του τρανή, θα σταματήσει.» Είπε, κι αυτοί στα χέρια παίρνοντας διπλόγουβα ποτήρια
κάναν σπονδή, και δίπλα στ ̓ άρμενα το δρόμο έπαιρναν πίσω, μπροστά ο Οδυσσέας. Και τότε ο Πάτροκλος στις σκλάβες παραγγέλνει
και στους συντρόφους, για το Φοίνικα παχιά να στρώσουν κλίνη.
Με βιάση, υπάκουες, ως τις πρόσταξε, πήραν αυτές και στρώναν προβιές, κουβέρτες και ψιλόφαντα σεντόνια στο κλινάρι.
Κει πάνω επλάγιασεν ο γέροντας, η άγια ως να φέξει μέρα.
Όμοια ο Αχιλλέας στο βάθος έγειρε του στέριου καλυβιού του,
και δίπλα του μια σκλάβα επλάγιασε, που κούρσεψε απ ̓ τη Λέσβο, η Διομήδη η ροδομάγουλη, του Φόρβα η θυγατέρα.
Αντίκρυ επλάγιασε κι ο Πάτροκλος, και στο πλευρό του επήρε την ομορφόζωνη Ίφη, χάρισμα του αρχοντικού Αχιλλέα,
το κάστρο του Ενυέα σαν κούρσεψε, την πετρωτή τη Σκύρο.
Κι αυτοί στου γιου του Ατρέα σαν έφτασαν γυρνώντας το καλύβι,
οι Δαναοί τους καλωσόριζαν, από χρυσά ποτήρια
άλλος αλλούθε ολόρθοι πίνοντας, κι άρχισαν να ρωτούνε'
και πρώτος πρώτος ο Αγαμέμνονας ρωτούσε, ο στρατολάτης: «Για πες μας, Οδυσσέα περίλαμπρε, των Αχαιών η δόξα,
το θέλει, τη φωτιά την άσπλαχνη να διώξει απ ̓ τα καράβια,

για αρνιέται, κι ο θυμός την πέρφανη κρατά ψυχή του ακόμα;» Κι ο αρχοντογέννητος, πολύπαθος του απάντησε Οδυσσέας: «Υγιέ του Ατρέα, τρανέ Αγαμέμνονα, ρηγάρχη τιμημένε,
δε λέει να σβήσει αυτός τη μάνητα ̓ πιότερο ανάβει τώρα
η οργή του ̓ σένα και τα δώρα σου μηδέ που λογαριάζει'
κι ατός σου λέει με τους επίλοιπους να βουλευτείς Αργίτες, πως τα καράβια και το Αργίτικο το ασκέρι θα γλιτώσεις. και φοβερίζει πως στη θάλασσα θα σύρει ευτύς ως φέξει μονάχος του τα καλοκούβερτα δρεπανωτά καράβια.
Κι είπεν ακόμα στους επίλοιπους να δώσει μιαν ορμήνια: Γυρνάτε πίσω στην πατρίδα σας, τι πια δε θα το βρείτε
της Τροίας το τέλος της απόγκρεμης ̓ τι ο Δίας ο βροντολάλος το χέρι του άπλωσε από πάνω της, κι αυτοί κουράγιο επήραν." Αυτά είπε ̓ εδώ είναι κι οι σύντροφοι μου να σας τα ξαναπούνε, ο μέγας Αίας κι οι αποκρισάτορες, κι οι δυο τους μυαλωμένοι.
Μα ο γέρο Φοίνικας κοιμήθηκε κει πέρα ̓ τι έτσι του 'πε,
μαζί να φύγουν πάνω στ ̓ άρμενα για την πατρίδα πίσω, αύριο ταχιά, κι αυτός αν το 'θελε ̓ δε λέει να τον ζορίσει.» Έτσι μιλούσε, κι όλοι απόμειναν και δεν έβγαναν άχνα,
τι είχαν σαστίσει που τους μίλησε πολύ πεισματωμένα'
κι ώρα πολλή βουβοί εκρατιόντουσαν οι Αργίτες πικραμένοι. Αργά στο τέλος ο βροντόφωνος Διομήδης πήρε κι είπε:
«Υγιέ του Ατρέα, τρανέ Αγαμέμνονα, ρηγάρχη, κάλλιο θα 'ταν τον Αχιλλέα ποτέ τον άψεγο να μην παρακαλούσες
με τόσα δώρα ̓ τι κι από άλλοτε τον ξέρω φαντασμένο.
Και τώρα πάλε εσύ τον έσπρωξες σε πιο μεγάλο πείσμα. Εκείνον λέω να τον αφήσουμε ̓ μπορεί να φύγει, αν θέλει,
για και να μείνει ̓ αυτός στον πόλεμο τότε θα βγει μονάχα,
σαν του το πει η καρδιά στα στήθη του κι ένας θεός τον σπρώξει. Μα τώρα ελάτε, ομπρός, το λόγο μου ν ̓ ακούσουμε όλοι θέλω: Να κοιμηθείτε τώρα, τρώγοντας και πίνοντας πιο πρώτα,
για να φραθεί η καρδιά σας· δύναμη κι αντρεία χαρίζουν τούτα,
Κι όντας η Αυγή προβάλει η γιόμορφη και ροδοδαχτυλάτη,
γοργά μπρος στα καράβια σύναξε πεζούς κι αμαξολάτες,
και ψύχωνε τους, μες στους πρόμαχους κι ατός σου πολεμώντας.»
Είπε ο Διομήδης ο αλογάτορας, κι όλοι μαζί οι ρηγάδες συγκλίναν με χαρά στα λόγια του, και τον εκαμαρώναν. Κάναν σπονδές και στο καλύβι του τράβηξαν ένας ένας· πλάγιασαν έπειτα και φράθηκαν την άγια του ύπνου χάρη.
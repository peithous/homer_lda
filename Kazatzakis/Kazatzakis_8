Στην πάσα γης απάνω απλώνουνταν η Αυγή η κροκομαντούσα,
κι έκραξε ό Δίας ο κεραυνόχαρος τους αθανάτους όλους
να᾿ ρθούν στου Ολύμπου του πολύκορφου την πιο αψηλή τη ράχη,
κι ατός του αναμεσό τους μίλησε, κι όλοι οι θεοί γρικούσαν:
«Όσοι θεοί που ζουν στον Όλυμπο κι όσες θεές, γρικήστε,
το τι η καρδιά στα στήθη μέσα μου με σπρώχνει να μιλήσω:
αρσενικός θεός κανένας σας και θηλυκός κανένας
μην αψηφήσει λέω το λόγο μου, μόνο συγκλίνετε όλοι
σε ό,τι θα πω, μιαν ώρα αρχύτερα τούτη η δουλειά να γένει. 

Μα όποιον αλάργα απ᾿ τους επίλοιπους θεούς θα ιδώ να θέλει
να πάει μαθές να δώσει βόηθηση στους Τρώες για στους Αργίτες,
θα του 'ρθει αστροπελέκι κι άσκημα στον Όλυμπο θα γύρεί᾿
για θα τον ρίξω μες στα Τάρταρα τα μαύρα, αρπάζοντας τον,
μακριά, στης γης τα ριζοκάτωφλα, στην πιο βαθιά κουφάλα,
με σιδερένιες πόρτες, χάλκινο κατώφλι, από τον Άδη
τόσο πιο απόβαθα, όσο βρίσκεται πιο κάτω η γη απ᾿ τα ουράνια᾿
να νιώσει τότε, απ᾿ τους αθάνατους ο πιο τρανός πως είμαι.
Ομπρός, θεοί, για δοκιμάσετε, για να το μάθετε όλοι:
Δέστε σκοινί απ᾿ τα ουράνια ολόχρυσο και κρεμαστείτε εκείθε,

κι αρσενικοί μαζί να σύρετε και θηλυκοί· και πάλε
κάτω στη γη δε θα τραβήξετε ψηλά απ᾿ τα ουράνια εμένα,
τον πιο τρανό του κόσμου κύβερνο, και μ᾿ όλο σας το μόχτο.
Μ᾿ αν να τραβήξω το αποφάσιζα κι εγώ με τα σωστά μου,
και με τη γη και με τη θάλασσα θα σας ανάσερνα όλους᾿
και το σκοινί θα μπορούν έπειτα σε μια κορφή του Ολύμπου
να δέσω, κι έτσι τότε μέτωρα θα κρέμουνταν τα πάντα.
Τόσο περνώ και τους αθάνατους, περνώ και τους ανθρώπους.»
Έτσι μιλούσε, κι όλοι απόμειναν και δεν έβγαναν άχνα,
τι είχαν σαστίσει που τους μίλησε πολύ πεισματωμένα' 

μον᾿ η Αθηνά, η θεά η γλαυκόματη, στερνά του μίλησε έτσι:
«Υγιέ του Κρόνου και πατέρα μας, μες στους θεούς ο πρώτος,
όλοι το ξέρουμε, ακατάλυτη πως είναι η δύναμη σου'
μα κι έτσι εμείς για τους πολέμαρχους θρηνούμε τώρα Αργίτες,
που 'ναι γραφτό τους να 'βρουν θάνατο κακό και να χαθούνε.
Ως το προστάζεις, απ᾿ τον πόλεμο τραβούμε τώρα χέρι,
μα άσε βουλή σωστή να βάλουμε στων Αχαιών τα στήθη,
να μη χαθούν δω πέρα σύψυχοι, μια κι έτσι τους οχτρεύτης.»
Κι ο Δίας χαμογελώντας μίλησεν ο νεφελοστοιβάχτης:
«Παιδί μου, Τριτογένεια, θάρρεψε, κι αλήθεια δε μιλούσα 

με την καρδιά μου᾿ θέλω πάντα μου καλός μαζί σου να 'μαι.»
Αυτά είπε, κι έζεψε στο αμάξι του δυο χαλκοπόδαρα άτια,
γοργόφτερα, με χήτες που 'πεφταν χρυσές από το σβέρκο.
Χρυσά μετά κι ατός του εφόρεσε, και πήρε ένα μαστίγι
χρυσό, καλοφτιαγμένο, κι έπειτα, στο αμάξι του πηδώντας,
δίνει βιτσιά γοργά στ᾿ αλόγατα, που ολομεμιάς πέταξαν
προθυμερά, στη γης ανάμεσα και στ᾿ αστεράτα ουράνια.
Φτάνει στην Ίδα την πολύπηγη, των αγριμιών τη μάνα,
στο Γάργαρο, όπου του 'χαν τέμενος κι ένα βωμό ευωδάτο.
Κει πέρα τ᾿ άτια των αθάνατων και των θνητών ο κύρης 

κρατάει, ξεζεύει, κι 'ως τους έχυσε πυκνή καταχνιά γύρω,
καθίζει ατός του καμαρώνοντας πα στην κορφή, τα μάτια
στ ̓ Αργίτικα καράβια ρίχνοντας και μες στων Τρωών το κάστρο.
Κι οι Αργίτες απ ̓ τη μια οι μακρόμαλλοι παίρναν μεβιάς και τρώγαν 
μες στα καλύβια, και σαν τέλεψαν, ντύνονταν τ ̓ άρματά τους'
κι από την άλλη οι Τρώες στο κάστρο τους αρματώνονταν όλοι, 
πιο λιγοστοί, μα κι έτσι εγύρευαν στη μάχη να χυθούνε,
τι η ανάγκη ήταν βαριά, και ταίρια τους και τέκνα να γλιτώσουν.
Κι άνοιξαν όλες οι καστρόπορτες κι έξω ο στρατός εχύθη,
πεζοί κι αμαξολάτες, κι έφτανε τ ̓ αψήλου ο τάραχος τους.

Κι όπως τα δυο τ ̓ ασκέρια τρέχοντας σμίξαν μαζί, σκουντρήξαν ένα με τ ̓ άλλο τα κοντάρια τους, σκουντρήξαν τα σκουτάρια
και των αντρών των χαλκοθώρακων η αντρεία, κι αντιχτυπούσαν οι αφαλωτές ασπίδες, κι έβραζεν ο σάλαγος περίσσιος·
και γρίκαες καυκησιές και γόσματα μαζί την ίδιαν ώρα,
αυτών που έσφαζαν και που εσφάζουνταν, κι η γης πλημμύριζε αίμα.
Όσο βαστούσε η αυγή και πλήθαινε το φως της άγιας μέρας,
κι από τους δυο στρατούς σωριάζουνταν περίσσιοι απ ̓ τις ριξιές τους·
μα ο γήλιος πια, καταμεσούρανα σαν έφτασε κι εστάθη,
ο Δίας πατέρας την ολόχρυση σηκώνει ζυγαριά του,

και κλήρους δυο του Χάρου του άσπλαχνου πιθώνει στα παλάγγια, δώθε των Τρωών των αλογάρηδων, των Αχαιών εκείθε ̓
κι από τη μέση την εσήκωσε, κι η μαύρη μοίρα γέρνει
των Αχαιών στη γης ο κλήρος τους την πολυθρόφα πάνω
καθίζει, και των Τρωών ασκώθηκε ψηλά στα ουράνια πλάτη. Κι από την Ίδα ο Δίας εβρόντηξε βαριά, και πυρωμένο
ρίχνει αστραπόφωτο στ ̓ Αργίτικα φουσάτα, που όπως το 'δαν, σαστίσαν όλοι τους κι ολόχλωμη τους έκοψε τρομάρα.
Και τότε πια μήτε ο Αγαμέμνονας και μήτε ο Ιδομενέας,
μήτε οι τρανοί πολέμαρχοι Αίαντες να κρατηθούν βάσταξαν.

Κι είχε μονάχα μείνει ο Νέστορας, των Αχαιών η σκέπη,
δίχως να θέλει, τι ένα απ ̓ τ ̓ άτια του βογγούσε, από τον Πάρη,
το θείο τον άντρα της ωριόμαλλης Ελένης, δοξεμένο
στο κορφοκέφαλο, όπου στ ̓ άλογα φυτρώνει η πρώτη τρίχα, ψηλά, και πίζουλο το λάβωμα στέκει εδώ πέρα πάντα.
Και πήδηξε απ ̓ τον πόνο, ως χώθηκε μες στο μυαλό η σαγίτα,
και γύρα στο χαλκό σπαράζοντας και τ ̓ άλλα μπέρδεψε άτια.
Κι εκεί πού ο γέροντας πετάχτηκε με το σπαθί να κόψει
του αλόγου τα λουριά, τον πρόφτασαν του Εχτόρου τ ̓ άτια ξάφνου με τον τρανόν αμαξολάτη τους χιμώντας μες στη μάχη,

τον Έχτορα· και τότε ο γέροντας αλήθεια θα χανόταν
όμως τον πήρε του βροντόφωνου Διομήδη ευτύς το μάτι,
και του Οδυσσέα βοήθεια γύρεψε βροντοφωνάζοντας του:
«Γιε του Λαέρτη αρχοντογέννητε, πολύτεχνε Οδυσσέα,
που φεύγεις σαν κιοτής, τις πλάτες σου γυρνώντας, μες στ ̓ ασκέρι; Το νου σου, ως φεύγεις, μην πισώπλατα κανείς σε κονταρέψει! Στάσου, απ ̓ το γέροντα να διώξουμε τον άγριο ετούτον άντρα!» Αυτά είπε, όμως ο θείος, πολύπαθος δεν άκουσε Οδυσσέας,
μόνο προσπέρασε, στ ̓ Αργίτικα καράβια για να φτάσει.
Τότε ο Διομήδης και μονάχος του στους μπροστομάχους τρέχει,
στάθηκε ομπρός από του γέροντα του Νέστορα τ ̓ αμάξι
και κράζοντας τον με ανεμάρπαστα του συντυχαίνει λόγια: «Γέροντα, αλήθεια, οι νιοι πολέμαρχοι πολύ σε τυραννούνε,
και σένα επλάκωσαν τα γέρατα κι η δύναμη σου εκόπη,
κι είναι αχαμνός ο αλογολάτης σου κι οκνά τ ̓ αλόγατά σου. Όμως για ανέβα απά στο αμάξι μου, να δεις και συ τι αξίζουν του Τρώα τ ̓ αλόγατα, πώς ξέρουνε στον κάμπο δώθε κείθε
μια γρήγορα μπροστά να χύνουνται καί μια να φεύγουν πίσω. Τα πήρα απ ̓ τον Αινεία κι ειν ̓ άφταστα, σύντας χυθούν κυνήγι. Οι σύντροφοι ας γνοιαστούνε τ ̓ άτια σου, κι εμείς μ ̓ αυτά στους Τρώες
τους αλογάρηδες θα πέσουμε, που ως κι ο Έχτορας να μάθει
αν δε φρενιάζει στις παλάμες μου κι εμένα το κοντάρι.»
Αυτά είπε, κι ο γερήνιος Νέστορας συγκλίνει ο αλογολάτης.
Τ ̓ άτια του Νέστορα στους συντρόφους να τα γνοιαστούν αφήνουν, στον πρόσχαρο τον Ευρυμέδοντα, στο Σθένελο το γαύρο,
κι εκείνοι οι δυο μαζί ανεβήκανε στο αμάξι του Διομήδη·
και τότε ο Νέστορας τα νιόλουρα τ ̓ αστραφτερά φουχτώνει, τ ̓ αλόγατά βαράει και γρήγορα τον Έχτορα σιμώνουν.
Κι όπως χιμούσε αυτός απάνω τους, του ρίχνει ο Διομήδης ̓ μα το κοντάρι δεν τον πέτυχε, τον Ηνιοπέα μονάχα,

το σύντροφο του, του αντροδύναμου Θηβαίου το γιο, που εκράτει τα νιόλουρα στο χέρι, εχτύπησε πα στο βυζί, στο στήθος·
κι από το αμάξι εκατρακύλησε και τ ̓ άτια έκαμαν πίσω
τα γρήγορα, κι ευτύς παράλυσαν εκεί η ψυχή κι η αντρεία του. Πίκρα μεγάλη για το σύντροφο τα σωθικά του Εχτόρου πλακώνει, όμως εκεί τον άφησε, κι ας καίγουντα η καρδιά του,
κι αμαξολάτην άλλο ατρόμητο ζητούσε, μα πολληώρα
με δίχως κυβερνήτη τ ̓ άτια του δε μείναν τι σε λίγο
το λιονταρόκαρδο Αρχεπτόλεμο, το γιο του Ιφίτου, ως βρήκε, στο αμάξι απάνω τον ανέβασε και τα λουριά του δίνει.
Κι οι Τρώες θα χάνουνταν κι αγιάτρευτες δουλειές θα τους σκάρωναν,
και μες στο κάστρο τότε ως πρόβατα θα τους μαντρίζαν, ξάφνου αν δεν τους θώραε των αθάνατων και των θνητών ο κύρης. Φλογάτο αστροπελέκι αμόλησε μεμιάς, με οργή βροντώντας, και στου Διομήδη ομπρός τ ̓ αλόγατα το σφεντονίζει κάτω,
και φλόγα από το θειάφι που άναβε τρομαχτικιά ετινάχτη'
κι από το φόβο τους εζάρωσαν κάτω απ ̓ το αμάξι τ ̓ άτια,
και τα λαμπρά λουριά απ ̓ του Νέστορα ξεφύγανε τα χέρια,
και στο Διομήδη τότε μίλησε με φοβισμένα σπλάχνα:
«Τ ̓ άλογα γύρνα τα μονόνυχα, Διομήδη, για φευγάλα'
μη δε θωράς που τώρα βόηθηση καμιά δε δίνει ο Δίας;
Τώρα σε τούτον δόξα αθάνατη του Κρόνου ο γιος χαρίζει,
για σήμερα ̓ σε μας αργότερα θα δώσει, αν το θελήσει. Θνητός κανείς του Δία δε δύνεται τη γνώμη ν ̓ αντισκόψει, όσο αντρειωμένος, τι στη δύναμη τρανότερος εκείνος.»
Τότε γυρνώντας ο βροντόφωνος Διομήδης του αποκρίθη: «Όσα μου λες αλήθεια, γέροντα, πολύ σωστά και δίκια,
μα πίκρα ασήκωτη τα φρένα μου και την καρδιά πλακώνει'
τι μες στους Τρώες μιλώντας ο Έχτορας μια μέρα θα φωνάξει: ,,Μπροστά σε με ο Διομήδης έφυγε και στα καράβια εχώθη."
Τέτοια θα πει, μα τότε ας άνοιγεν η γης για να με φάει.» Γυρνώντας ο γερήνιος Νέστορας ο αλογολάτης του 'πε:
«Γιε του Τυδέα του πολεμόχαρου, τι λόγια αυτά που κρένεις; Ακόμα κι ο Εχτορας αν σ ̓ έλεγε κιοτή και φοβιτσάρη,
μα μήτε οι Τρώες και μήτε οι Δάρδανοι θα τον πίστευαν, μήτε
των Τρωών τα ταίρια, των αντρόκαρδων πολέμαρχων, ποτέ τους, στη σκόνη που 'ριξες τους άντρες τους μες στα χρυσά τους νιάτα.» Είπε, και τ ̓ άτια τα μονόνυχα γυρνάει γοργά να φύγουν
μέσα στον τάραχο· κι απάνω τους με αλαλητό μεγάλο
πλήθος οι Τρώες έριχναν κι ο Έχτορας ριξιές φαρμακωμένες.

Κι ο μέγας κρανοσείστης Έχτορας φωνή μεγάλη σέρνει: «Διομήδη, οι Αργίτες οι αλογάρηδες περίσσια σε τιμούσαν,
με κρέατα, με ποτήρια ξέχειλα, πα στην κορφή της τάβλας·
μα τώρα ποιος θα σε λογάριαζε; Κατάντησες γυναίκα!
Χάσου απ ̓ τα μάτια μου, παλιόμουτρο, και δε θα κάνω πίσω, για ν ̓ ανεβείς εσύ στους πύργους μας, και στ ̓ άρμενα να φέρεις τα ταίρια μας, τι εγώ πρωτύτερα του Χάρου θα σε δώσω!» Αυτά είπε, κι ο Διομήδης δίγνωμος αναρωτήθη τότε,
τάχα ξοπίσω τ ̓ άτια στρέφοντας να χτυπηθεί μαζί του;
Τρεις απ ̓ το νου φορές του πέρασε κι από τα φρένα μέσα,
και τρεις εβρόντηξε ο βαθύγνωμος ο Δίας από την Ίδα,
σημάδι για τους Τρώες, πώς χάριζε σ ̓ αυτούς τη νίκη ακέρια. Φώναξε τότε ο μέγας Έχτορας στους Τρώες γκαρδιώνοντάς τους: « Λυκιώτες και Δάρδανοι αντρόψυχοι και Τρώες, ακούστε με όλοι! Άντρες σταθείτε, ορθή κρατάτε τη της αντριγιας τη φλόγα!
Τώρα το ξέρω πως εσύγκλινε του Κρόνου ο γιος και δίνει
νίκη σε με και δόξα αθάνατη, και πίκρες στους Αργίτες.
Οι ανέμυαλοι! που πήραν κι έχτισαν το καστροτείχι ετούτο, κούφιο και τιποτένιο, ανήμπορο τη λύσσα μας να κόψει ̓
τι το σκαφτό χαντάκι τ ̓ άτια μας μεμιάς θα το πηδήξουν.
Μα οντάς εγώ μπρος στα καράβια τους τα βαθουλά πια φτάσω, την καταλύτρα ας μην ξεχάσουμε φωτιά την ώρα εκείνη ̓
θέλω να κάψω τα πλεούμενα κι αυτούς να τους σκοτώσω,
τους Δαναούς, πλάι στα καράβια τους, μες στον καπνό πνιγμένους.»
Είπε, και τ ̓ άτια του γκαρδιώνοντάς αυτά τους λέει τα λόγια:
« Αίθωνα, Λάμπε αρχοντογέννητε, και Πόδαργε και Ξάνθε, καιρός την έγνοια να ξοφλήσετε που 'χε η Αντρομάχη ως τώρα για σας περίσσια, του Ηετίωνα του ψυχωμένου η κόρη·
που πρώτα εσάς ακριβοτάγιζε το στάρι το μελένιο,
για σας κρασί, καθώς διψούσατε, πιο πρώτα συγκερνούσε,
παρά για μένα, λεβεντόκορμο που ταίρι της λογιέμαι.
Ομπρός λοιπόν και δίχως άργητα τραβάτε, το σκουτάρι
βέλω να πάρουμε του Νέστορα, που η δόξα του έχει φτάσει στον ουρανό, πως είναι ολόχρυσο, κι αυτό κι οι πήχες του όλες. Κι απ ̓ του Διομήδη του αλογάτορα τους ώμους θέλω ακόμα τον ξομπλιασμένο ολούθε θώρακα, τρανή του Ηφαίστου τέχνη. Τούτα στα χέρια μας αν έπεφταν, λογιάζω, τους Αργίτες
αυτή τη νύχτα θ ̓ ανεβάζαμε πα στα γοργά καράβια.»
Έτσι καυκιόταν, και στο θρόνο της η Ήρα η σεβάσμια εσείστη από θυμό που τ ̓ άκουε, κι ο Όλυμπος τραντάζουνταν ο μέγας.
Γυρνάει και λέει του τρανοδύναμου του Ποσειδώνα τότε:
«Ωχού μου, Κοσμοσείστη ανίκητε, μηδέ η καρδιά η δική σου σπαράζει μες στα στήθη βλέποντας οι Αργίτες που χαλνιούνται; Κι όμως εκείνοι πλήθια κι όμορφα σου φέρνουν στην Ελίκη
και στις Αίγες κανίσκια ̓ στρέξε τους και συ τη νίκη τώρα'

τι εμείς εδώ, που παραστέκουμε τους Δαναούς, αν πούμε τους Τρώες να διώξουμε, αμποδίζοντας το Δία να δώσει χέρι, στην Ίδα να κλωσάει θ ̓ απόμενε την πίκρα του μονάχος.» Βαρυγκομώντας την αντίσκοψεν ο ρήγας Κοσμοσείστης: «Ήρα ατσαλόγλωσση, τι τα 'θελες τα λόγια ετούτα τώρα;
Σκοπό δεν το 'χω, εμείς οι επίλοιποι με τον υγιό του Κρόνου
να χτυπηθούμε, τι στη δύναμη μας ξεπερνάει περίσσια.»
Τέτοια λαλούσαν συνάλληλος τους αυτοί, κι ωστόσο ο τόπος
έξω απ ̓ τα πλοία, μπρος στο καστρότειχο και πίσω απ ̓ το χαντάκι, φαριά, σκουταροφόρους σύσμιχτα ξεχείλαε στριμωγμένους'
ό Έχτορας ήταν που τους στρίμωχνε, του Πρίαμου ο γιος, παρόμοιος
με το γοργό τον Άρη, ως του 'δινε τη νίκη τώρα ο Δίας.
Κι αλήθεια θα 'καιγε τα ισόβαρα καράβια με άγρια φλόγα, τον Αγαμέμνονα αν δε φώτιζεν η Ήρα η σεβάσμια τότε
να δώσει, τρέχοντας μονάχος του, κουράγιο στους Αργίτες.
Και κίνησε να πάει στ'Αργίτικα καλύβια και καράβια,-
την πορφυρή κρατώντας κάπα του στο δυνατό του χέρι'
και πλάι στο μαύρο εστάθη απλόχωρο καράβι του Οδυσσέα, που ήταν στη μέση, για ν ̓ ακούγεται δεξιά ζερβά η φωνή του ως πέρα στα καλύβια του Αίαντα, του γιου του Τελαμώνα,
κι ως στου Αχιλλέα ̓ κι οι δυο τους τ ̓ άρμενα στις άκρες τα 'χαν σύρει,
τι είχαν κι οι δυο τα χέρια ανίκητα και την αντρεία περίσσια. Κείθε φωνή τρανή τους έσυρε, ν ̓ ακούσουν όλοι οι Αργίτες: «Ντροπή σας! Κρίμα λέω στα κάλλη σας, Αργίτες τιποτένιοι! Οι καυκησιές λοιπόν τι γίνηκαν, πως ήμασταν οι πρώτοι,
που κάποτε στη Λήμνο ελέγατε—μεγάλα λόγια κούφια—
με πλήθος κρέατα απ ̓ ορθοκέρατα βόδια στην τάβλα ομπρός σας και πίνοντας κρασί γλυκόπιοτο σε ξέχειλα ποτήρια,
πως ο καθένας σας θα τα 'βαζε και μ ̓ εκατό Τρωαδίτες
και με διακόσιους; τώρα αντίκρα μας στέκει ένας και νίκα μας,
ο Έχτορας, που σε λίγο τ ̓ άρμενα θα κάψει με άγρια φλόγα. Πατέρα Δία, και ποιος περίτρανος ρηγάρχης άλλος είναι,
που τέτοια συφορά τον χόρτασες και ντροπιασμένο αφήκες;
Κι όμως κανένα δεν προσπέρασα βωμό σου, ως εκινούσα
με το πολύκουπο καράβι μου—που να μην είχα σώσει!—
για να 'ρθω εδώ ̓ μον ̓ σε όλους έκαψα βοδιών μεριά και ξίγκια, την ωριοτείχιστη γυρεύοντας την Τροία να ξεπατώσω.
Ωστόσο, Δία, καν τώρα επάκουσε την πεθυμιά μου ετούτη: Βόηθα μας καν να τους ξεφύγουμε και λυτρωμό να βρούμε,
και μην αφήνεις ν ̓ αφανίζουνται πια από τους Τρώες οι Αργίτες.»

Είπε, κι ο κύρης τον σπλαχνίστηκε τους θρήνους του γρικώντας, κι έγνεψε απείραχτο το ασκέρι του κι αχάλαστο να μείνει'
κι έναν αϊτό, που απ ̓ τα πετούμενα μηνάει την πάσα αλήθεια, του στέλνει, λαφομόσκι που 'σφίγγε, γοργής λαφίνας σπλάχνο, στα νύχια του, και το ξαμόλησε πα στο βωμό, όπου έσφαζαν
οι Αργίτες πάντα τα σφαχτάρια τους στο Δία, τον τέλειο μάντη.
Κι αυτοί, μπροστά τους ως αντίκρισαν πουλί απ ̓ το Δία να φτάνει, με νέαν ορμή, διψώντας πόλεμο, πάνω στους Τρώες χύθηκαν. Απ ̓ τους Αργίτες τότε, αρίφνητοι κι ας ήταν, τ ̓ άλογα του
ποιος θα παινιόταν πως πιλάλησε πιο μπρος απ ̓ το Διομήδη,
κι άνοιξε πόλεμο διαβαίνοντας πιο πρώτα το χαντάκι;
Πρώτος αυτός των Τρωών εσκότωσε κάποιον τρανό αντρειωμένο, Αγέλαος κράζουνταν, του Φράδμονα παιδί ̓ τ ̓ αλόγατά του
να φύγει ως γύριζε, στη ράχη του καρφώνει το κοντάρι μεσοπλατίς, κι εκείνο διάβηκε το στήθος πέρα ως πέρα.
Πέφτει απ ̓ τ ̓ αμάξι, κι από πάνω του βρόντηξαν τ ̓ άρματά του. Πίσω του οι Ατρείδες, ο Αγαμέμνονας με το Μενέλαο, βγήκαν, κι ευτύς οι δυο ακλουθήξαν Αίαντες, όλο αντριγιά καί θάρρος· μετά κι ο Ιδομενέας κι ο σύντροφος του Ιδομενέα Μηριόνης, που το κουράγιο του ισοζύγιαζε με του αντροφόνου του Άρη· μετά κι ο Ευρύπυλος, του Ευαίμονα πετάχτη ο γιος ο γαύρος, κι ο Τεύκρος ύστερνά τεντώνοντας το λυγερό δοξάρι'
κι εκρύφτη στο σκουτάρι του Αίαντα, του γιου του Τελαμώνα' κι όπως εκείνος το σκουτάρι του τραβούσε λίγο, ο Τεύκρος παραμονεύοντας εδόξευε μες στο σωρό, κι εχτύπα
κάποιον οχτρό ̓ κι αυτός ως έπεφτε στη γη και ξεψυχούσε,
ο Τεύκρος, σαν παιδί στη μάνα του, χωνόταν πάλε πίσω
στον Αίαντα, που ξανά τον έκρυβε με το λαμπρό σκουτάρι.
Ποιόν πρώτο από τους Τρώες εσκότωσεν ο άψεγος Τεύκρος τότε; Τον Όρμενο και τον Ορσίλοχο, μετά τον Οφελέστη,
το Δαίτορα και το Μελάνιππο, το θείο το Λυκοφόντη,
τον Αμοπάονα, του Πυλυαίμονα το γιο, και το Χρομίο.
Όλους αράδα εκεί τους έστρωσε στη γη την πολυθρόφα.
Τον είδε ο ρήγας Αγαμέμνονας και φράθηκε η καρδιά του,
απ ̓ το δοξάρι του πως θέριζε γραμμή των Τρωών τους λόχους.
Πήγε λοιπόν και στάθη δίπλα του κι έτσι μιλεί και κρένει: «Τεύκρε ακριβέ μου, ρήγα ασύγκριτε και υγιέ του Τελαμώνα, ρίχνε, μη στέκεις, κάποια ανάσαση να δώσεις στους Αργίτες, να δώσεις και χαρά στον κύρη σου τον Τελαμώνα, που 'σουν κλεφτόγεννό του και σε ανάστησε στο αρχοντικό του μέσα.

Μόχτα! Μακριά κι αν είναι, η δόξα του παντού ν ̓ απλώσει τώρα. Κι άκουσε ακόμα κάποιο λόγο μου, που θα τον δεις να γένει:
Αν η Αθηνά κι ο βροντοσκούταρος ο Δίας μια μέρα δώσουν
της Τροίας εγώ τ ̓ ομορφοτείχιστο να ξεπατώσω κάστρο, αρχοντομοίρι εσένα ολόπρωτα μετά από με θα δώσω,
τριπόδι θες, θες και στο αμάξι τους διπλά φαριά ζεμένα,
για και γυναίκα θες, αντάμα σου να πέφτει στο κλινάρι.» Γυρνώντας τότε ο Τεύκρος ο άψεγος απηλογιά του δίνει: «Υγιέ του Ατρέα τρανέ, και μόνος μου τόσην ορμή μια κι έχω, τι με κεντάς εσύ; Τη δύναμη που κλείνω στο κορμί μου
δεν κόβω ̓ απ ̓ τη στιγμή που διώξαμε στο κάστρο πίσω ετούτους, με το δοξάρι απ ̓ το καρτέρι μου σκοτώνω οχτρούς αράδα.
Οχτώ έχω ως τώρα μακρομύτικες σαγίτες ρίξει, κι όλες
σε αντριγιωμένων γοργοπόδαρων εμπήχτηκαν τη σάρκα. Μονάχα αυτόν να βρω δεν πέτυχα, το λυσσασμένο σκύλο!»
Ως είπε τούτα, από την κόρδα του κι άλλη σαγίτα ρίχνει
στον Έχτορα αντικρύ, κι ολόκαρδα να τον πετύχει επόθεί'
μ ̓ αντίς γι ̓ αυτόν τον αψεγάδιαστο το Γοργυθίωνα βρίσκει, του Πριάμου τον υγιό τον Ιμνοστο, κατάστηθα η σαγίτα.
Απ ̓ την Αισύμη νύφη η μάνα του τον είχε γεννημένα,
η Καστιάνειρα η πανέμορφη, θεά θαρρείς στο διώμα.
Κι ως γέρνει δίπλα το κεφάλι της στον κήπο η παπαρούνα, που την εβάρυνε η ανοιξιάτικη δροσιά για κι ο καρπός της, και το κεφάλι του όμοια απόγειρε, βαρύ απ ̓ το κράνος, δίπλα. Κι ο Τεύκρος τότε από την κόρδα του κι άλλη σαγίτα ρίχνει
στον Έχτορα αντικρύ, κι ολόκαρδα να τον πετύχει επόθεί ̓
μα δεν τον πέτυχε, τι ο Απόλλωνας της ζάβωσε το δρόμο'
τον Αρχεπτόλεμο έτσι, του Έχτορα το γαύρο αλογολάτη, μπροστά πού εχύνουνταν, εχτύπησε πα στο βυζί, στο στήθος· κι από το αμάξι εκατρακύλησε και τ ̓ άτια έκαμαν πίσω
τα γρήγορα, 'κι ευτύς παράλυσαν εκεί η ψυχή κι η αντρεία του. Πίκρα μεγάλη για το σύντροφο τα σωθικά του Εχτόρου πλακώνει, όμως εκεί τον άφησε, κι ας καίγουντα η καρδιά του' και στον Κεβριόνη, δίπλα ποτ 'λαχε, τον αδερφό του κράζει,
τα νιόλουρα να πιάσει απ ́τ ̓ άλογα, κι αυτός ακούει και τρέχει.
Κι ο Έχτορας πήδηξε απ ̓ τ'ολόφωτο το αμάξι απά στο χώμα σκούζοντας άγρια, και φουχτώνοντας βαριά στο χέρι πέτρα ίσια στον Τεύκρο απάνω εχίμιξε, ζητώντας να του ρίξει. Πικρή σαγίτα εκείνος έβγαλεν απ ̓ το σαγιτολόγο,
και την κοκιάζει απά στην κόρδα του, μα ως έκανε να σύρει,

στον ώμο ο κρανοσείστης Έχτορας, πα στο κλειδί, που στήθος χωρίζει και λαιμό, κι ειν ̓ άσκημο το λάβωμα αυτού πάντα,
κει πάνω, ως του 'ριχνε, τον πέτυχε με το τραχύ κοτρόνι
και σπάει την κόρδα του, και μούδιασε το χέρι στον αρμό του ̓ κι όπως σωριάστη γονατίζοντας, του φεύγει το δοξάρι.
Όμως ο μέγας Αίας το αδέρφι του δεν παρατάει πεσμένο,
μον ̓ τρέχει ομπρός του και τον σκέπασε με το σκουτάρι ολούθε. Και τότε σκύψαν και τον σήκωσαν δυο γκαρδιακοί συντρόφοι,
ο αρχοντογέννητος Αλάστορας κι ο Μηκιστέας, του Εχίου
ο γιος, και τον πήγαιναν στ ̓ άρμενα, κι αυτός βαριά εβογγούσε. Ορμή καινούργια ο ρήγας του Ολύμπου βάζει στους Τρώες, κι εκείνοι
τους Αχαιούς γραμμή κυνήγησαν προς το βαθύ χαντάκι'
κι έτρεχε μες στους πρώτους ο Έχτορας, όλο καρδιά και πείσμα. Πώς σκύλος λιόντα για αγριογούρουνο στρώνει μπροστά και τρέχει με πόδια γρήγορα, δαγκώνοντας ξοπίσω τα μεριά τους
και τα καπούλια, και φυλάγεται στο στριφογύρισμά τους ̓
όμοια κι εκείνος τους μακρόμαλλους Αργίτες κυνηγούσε,
και κάθε τόσο κι έναν σκότωνε, τον πιο στερνό, ως έφευγαν.
Μα τα παλούκια πια σα διάβηκαν και το χαντάκι πέρα
μες στο φευγιό τους—και σκοτώθηκαν πολλοί απ ̓ των Τρωών τα χέρια—
έτσι κλεισμένοι δίπλα στ ̓ άρμενα κρατιόντουσαν, και κράζαν
ο ένας του άλλου κουράγιο δίνοντας, και σήκωναν τα χέρια
και ξεφωνώντας τους αθάνατους ανακαλιόνταν όλους.
Και στριφογυρνά ο μέγας Έχτορας τα ωριότριχα άλογα του,
κι ως της Γοργόνας λες τα μάτια του για ως του αντροφόνου του Άρη.
Κι όπως τους είδε, τους σπλαχνίστηκεν η κρουσταλλόχερη Ήρα, και λόγια μίλησε ανεμάρπαστα στην Αθηνά γυρνώντας:
«Ωχού, του Δία του βροντοσκούταρου παιδί, να μη γνοιαστούμε τους Αχαιούς, εδώ που χάνουνται, καν για στερνή φορά τους;
κι είναι γραφτό τους να 'βρουν θάνατο κακό και να χαθούνε
μόνο από ένούς τη λύσσα. Φρένιασε του Πρίαμου ο γιος αλήθεια, ο Έχτορας, δε βαστιέται πιότερο, τόσο κακό που κάνει.»
Τότε η Αθηνά, η θεά η γλαυκόματη, γυρνώντας αποκρίθη:
«Να 'ταν ετούτος—πώς θα το 'θελα!—ζωή κι αντρεία να χάσει, πεσμένος από χέρια Αργίτικα στη γη την πατρική του!
Μα τώρα ο κύρης μου φρενιάζοντας κακά στο νου του κλώθει, πίβουλος, φταίχτης πάντα, αμπόδιστρο σ ̓ όποια βουλή κι αν πάρω. Καί δε θυμάται εγώ πως γλίτωσα τόσες φορές το γιο του,
σαν ο Ευρυσθέας με τις αγγαρείες του βαριά τον τυραννούσε;
κι έκλαιγε αυτός στα ουράνια ασκώνοντας την κεφαλή, και μένα

ψηλά απ ̓ τα ουράνια ο Δίας με πρόσταζε βοηθός του να κατέβω. Όμως εγώ όλα αυτά αν τα κάτεχα μες στα βαθιά μου φρένα, σύντας στον Άδη τον ξαπόστειλε τον κλειδαμπαρωμένο,
το σκύλο του άγριου του Άδη απ ̓ το Έρεβος να πάει να φέρει απάνω,
τα κρεμαστά νερά δε γλίτωνε της Στύγας, όξω να 'βγει!
Τώρα με όχτρεύεται και σύγκλινε στο θέλημα της Θέτης, που του 'πεσε στα πόδια, του 'πιασε τα γένια, να τιμήσει τον Αχιλλέα παρακαλώντας τον τον καστροπολεμίτη.
Μα θα 'ρθει μέρα Γλαυκομάτα μου ̓ που θα με κράξει πάλε! Ας είναι ̓ τώρα τα μονόνυχα για σύνταξε άλογα μας,
κι εγώ στου Δία του βροντοσκούταρου θα τρέξω το παλάτι,
να βάλω του πολέμου τ ̓ άρματα, και τότε του Πριάμου
ο γιος, ο κρανοσείστης Έχτορας, θα ιδούμε αν θα γελάσει από αναγάλλιαση, στα διάβατα καθώς μας δει της μάχης. Αλήθεια, κάποιος Τρώας με ξίγκια του και σάρκες θα χορτάσει
όρνια και σκύλους, δίπλα πέφτοντας στ ̓ Αργίτικα καράβια.» Αυτά είπε, κι άκουσε τα λόγια της η κρουσταλλόχερη Ήρα,
και τ ̓ άλογα με βιάση εσύνταζε τα χρυσοχαλινάτα,
μες στις θεές η πρώτη, του τρανού του Κρόνου η θυγατέρα. Πήρε η Αθηνά, του βροντοσκούταρου του Δία η κόρη, ωστόσο και το αγανό μαντί της έβγαλε στο πατρικό παλάτι,
το πλουμιστό, που ατή της ύφανε με τα δικά της χέρια. Του Δία μετά φοράει το θώρακα του νεφελοστοιβάχτη για τον πολύδακρο τον πόλεμο, και τ ̓ άρματα του βάζει. Κι απά στο αμάξι τότε ανέβηκε το λιόφωτο, κι αδράχνει
το δυνατό, βαρύ, θεόρατο κοντάρι, που σκοτώνει
όσους ηρώους του Τρανοδύναμου την κόρη έχουν θυμώσει.
Κι η Ήρα με βιάση τότε τ ̓ άλογα χτυπά με το μαστίγι,
κι οι πύλες τ ̓ ουρανού από μόνες τους βρόντηξαν, πού απ ̓ τις Ώρες φυλάγουνται· τι αυτές τον Όλυμπο και τα πλατιά τα ουράνια
πήραν χρέη με σύγνεφο πυκνό να τ ̓ ανοιγοσφαλνούνε.
Μέσα απ ̓ αυτές τα μαστιγόλαμνα πέρασαν άτια τώρα.
Κι ο κύρης Δίας, ως τις αντίκρισεν από την Ίδα, οργίστη,
και τη χρυσόφτερη την Ίριδα μαντατοφόρα στέλνει:
«Ίριδα, τρέχα, γοργοπόδαρη, γύρνα τις πίσω, ανάντια
να μη μου πάνε πια ̓ τι αν πιάσουμε και χτυπηθούμε, αλί τους! Κι ας τον ακούσουνε το λόγο μου, που σίγουρα θα γένει:
Τα γρήγορα φαριά στο αμάξι τους θα σακατέψω, πέρα
θα ρίξω εκείνες απ ̓ το κάθισμα, θα σπάσω και τ ̓ αμάξι'
κι ουδέ σε δέκα αναγυρίσματα του χρόνου θα μπορέσουν

να γιάνουν οι πληγές, που πέφτοντας θ ̓ ανοίξει ο κεραυνός μου' η Γλαυκομάτα με τον κύρη της να μάθει να τα βάζει.
Μα με την Ήρα δε συχύζομαι κι ουδέ χολιάζω τόσο,
τι εκείνη στέκει πάντα αμπόδιστρο σ ̓ ό,τι κι αν πω να κάνω.» Αυτά είπε, κι η ανεμόποδη Ίριδα χιμάει μαντατοφόρα,
κι απ ̓ τις κορφές της Ίδας έφτασε στον Όλυμπο το μέγα ̓
κι εκεί στου Ολύμπου του πολύκορφου καταμπροστά τις πύλες τις βρήκε, κι είπε, ανακρατώντας τις, την προσταγή του Δία:
« Για που τραβάτε; Ποιο ξεφρένιασμα το νου σας συνεπήρε;
Δε θέλει ο γιος του Κρόνου βόηθηση να δώστε στους Αργίτες. Κι ακούστε τώρα τις φοβέρες του, που δε θα μείνουν λόγια:
Τα γρήγορα φαριά στο αμάξι σας θα σακατέψει, πέρα
θα ρίξει εσάς από το κάθισμα, θα σπάσει και τ ̓ αμάξι·
κι ουδέ σε δέκα αναγυρίσματα του χρόνου θα μπορέσουν
να γιάνουν οι πληγές, που πέφτοντας θ ̓ ανοίξει ο κεραυνός του'
η Γλαυκομάτα με τον κύρη της να μάθει να τα βάζει.
Μα με την Ήρα δε συχύζεται κι ουδέ χολιάζει τόσο,
τι εκείνη στέκει πάντα αμπόδιστρο σ ̓ ό,τι κι αν πει να κάνει.
Μα εσύ 'σαι ανήλεη, σκύλα αδιάντροπη, κουράγιο αν πάρεις τώρα στο Δία κατάντικρα θεόρατο κοντάρι να σηκώσεις.»
Σαν είπε αυτά η γοργόποδη Ίριδα, μισεύει πίσω πάλε,
κι η Ήρα γυρνώντας στη γλαυκόματη την Αθηνά της κάνει:
«Ωχού, του Δία του βροντοσκούταρου παιδί, πια εγώ δε θέλω
για τους θνητούς ν ̓ αντιμαχόμαστε με τον υγιό του Κρόνου.
Ποιος ζει απ ̓ αυτούς και ποιος σκοτώνεται, σαν που το φέρνει η τύχη,
πια δε με νιάζεί ̓ ο Δίας, τελεύοντας τα που 'χει στο μυαλό του, σε Δαναούς καί Τρώες ανάμεσα, καθώς ταιριάζει, ας κρίνει.» Είπε, καί πίσω τα μονόνυχα γυρνούσε αλόγατά τους·
κι οι Τρώες ευτύς τα ωριότριχα έλυσαν απ ̓ το ζυγό άλογα τους, και τα 'δεσαν μπροστά απ ̓ τ ̓ αθάνατα παχνιά, μετά τ ̓ άμάξι γερτό στον τοίχο το αποκούμπησαν το λιόφωτο απ ̓ αντίκρυ.
Κι εκείνες τράβηξαν στα ολόχρυσα θρονιά για να καθίσουν μες στους θεούς τους αποδέλοιπους, με πικραμένα σπλάχνα. Κι ο κύρης Δίας με το καλότροχο το αμάξι από την Ίδα
κίνησε κι έφτασε στον Όλυμπο, μες στα θεϊκά παλάτια.
Κι ο μέγας Κοσμοσείστης τ ̓ άλογα του ξέζεψε, και στήνει,
στη θέση του το αμάξι, κι άπλωσε το σκέπασμα από πάνω.
Κι ο βροντολάλος Δίας στ ̓ ολόχρυσο θρονί του πάει καθίζει,
με τα ποδάρια του τραντάζοντας τον Όλυμπο το μέγα.
Τότε η Ήρα κι η Αθηνά τραβήχτηκαν μακριά απ ̓ το Δία και κάτσαν,

ξέχωρα αυτές, κι ουδέ του μίλησαν κι ουδέ και τον ρωτούσαν μα κείνος το ψυχανεμίστηκε κι έτσι μιλάει και κρένει:
«Αθηνά κι Ήρα, τι μου κάθεστε τόσο βαριά θλιμμένες;
Δεν είναι δα που κουραστήκατε στη δοξαντρούσα μάχη
τους Τρώες σκοτώνοντας, που οχτρεύεστε τόσο άσπλαχνα κι οι δυο σας!
Καθόλου! τι είναι αλήθεια ανίκητα τα χέρια μου κι η ορμή μου, κι όλοι οι θεοί που ζουν στον Όλυμπο δε με καταπονούνε. Κρύος ιδρώτας πριν περέχυσε τα λιόκαλα κορμιά σας,
προτού αντικρίστε καν τον πόλεμο και τις φριχτές δουλειές του. Ακούστε τώρα και το λόγο μου, που θα 'χε γίνει κιόλα:
Θα σας χτυπούσε αστραποπέλεκο, και πίσω με τ ̓ αμάξι
δε θα γυρνούσατε στον Όλυμπο, στ ̓ αθάνατα λημέρια.»
Αυτά είπε, κι η Αθηνά μουρμούρισε κλεφτάτα με την Ήρα ̓
κοντά κοντά κάθονταν κι έκλωθαν κακά στους Τρώες κι οι δυο τους. Αμίλητη η Αθηνά εκρατήθηκε και σώπαινε, κι ας τα 'χε
με τον πατέρα Δία, κι ας ένιωθε βαρύ θυμό στα φρένα. Της Ήρας όμως εξεχείλισεν η οργή στο στήθος κι είπε: «Υγιέ του Κρόνου τρομερότατε, τι λόγια αυτά που κρένεις; Όλοι το ξέρουμε, ακατάλυτη πως είναι η δύναμη σου ̓
μα κι έτσι εμείς για τους πολέμαρχους θρηνούμε τώρα Αργίτες, που 'ναι γραφτό τους να 'βρουν θάνατο κακό και να χαθούνε. Ως το προστάζεις, απ ̓ τον πόλεμο τραβούμε τώρα χέρι ̓
μ ̓ άσε βουλή σωστή να βάλουμε στων Αχαιών τα στήθη,
να μη χαθούν δω πέρα σύψυχοι, μια κι έτσι τους οχτρεύτης.» Και τότε ο Δίας της αποκρίθηκεν ο νεφελοστοιβάχτης:
«Αύριο πουρνό τον τρανοδύναμο του Κρόνου υγιό, σα θέλεις, με πιο μεγάλη ακόμα μάνητα θα ιδείς, βοϊδομάτη Ήρα, πλήθος αρίφνητο απ ̓ το Αργίτικο το ασκέρι ν ̓ αφανίζεί'
τι ο γαύρος Έχτορας τον πόλεμο δεν είναι να σκολάσει,
πριν ο Αχιλλέας ο γοργοπόδαρος σκωθεί από τα καράβια,
τη μέρα εκείνη που στις πρύμνες τους τ ̓ ασκέρια στριμωγμένα θα στήσουν πόλεμο στου Πάτροκλου τρογύρα το κουφάρι. Έτσι απ ̓ τη Μοίρα ετούτα γράφτηκαν, κι εγώ την όργητά σου καθόλου δεν ψηφώ, στην τελείωση της γης και του πελάγου
κι αν πορευτείς ακόμα, φτάνοντας κει που κάθονται ο Κρόνος
κι ο Ιαπετός, χωρίς να χαίρουνται του ήλιου το φως καθόλου και τους αγέρηδες, τι ο Τάρταρος βαθύς τους περιζώνει' μηδέ κι εκεί αν βρεθείς γυρίζοντας τον κόσμο, το θυμό σου λογιάζω ̓ τι άλλο δεν έγνώρισα πιο αδιάντροπο από σένα.» Είπε, μα δεν του απηλογήθηκεν η κρουσταλλόχερη Ήρα. Στον Ωκεανό σε λίγο ολόχρυσο του ήλιου το φως βυθίζει,

στην πλούσια γης απάνω σέρνοντας τη μαύρη νύχτα, κι ήταν καημός στους Τρώες το ηλιοβασίλεμα, για τους Αργίτες όμως η νύχτα η σκοτεινή που πλάκωνε χαρά και τρισχαρά τους.
Κι ο τρανός Έχτορας σε σύναξη τους Τρώες μαζώνει τότε,
στον ποταμό το βαθιοστρόβιλο, μακριά από τα καράβια,
σε ξάγναντο, που δεν το σκέπαζαν κουφάρια σκοτωμένων.
Κι από τ ̓ αμάξια τους κατέβηκαν στη γη, για να γρικήσουν
τον ακριβό του Δία, τον Έχτορα· κι αυτός κοντάρι εκράτα
στο χέρι του σφιχτά εντεκάπηχο, που γυάλιζε ο χαλός του χαλκένιος, και χρυσό τον έζωνε τρογύρα δαχτυλίδι.
Πάνω σ ̓ αυτό ακουμπώντας άρχισε μέσα στους Τρώες να λέει: « Ακούστε, Τρώες εσείς και Δάρδανοι κι οι σύμμαχοι μας όλοι ̓ έλεγα τώρα πως θ ̓ αφάνιζα και πλοία μαζί κι Αργίτες,
προτού στην Τροία την ανεμόδαρτη ξανά βρεθούμε πίσω.
Μα το σκοτάδι μας επρόλαβε, κι αυτό 'ναι τους Αργίτες
και τα καράβια τους που γλίτωσε κοντά στο γυρογιάλι. Πλάκωσε η μαύρη νύχτα ̓ η χάρη της ας γένει ̓ ελάτε τώρα το δείπνο να γνοιαστούμε γρήγορα, και λύστε από τ ̓ αμάξια τ ̓ αλόγατά σας τα καλότριχα, και βάλτε τους να φανέ ̓
και φέρτε βόδια εδώ και πρόβατα παχιά απ ̓ το κάστρο μέσα αμέσως τώρα, και μελόγλυκο κρασί να 'ρθεί γνοιαστείτε,
κι ακόμα και ψωμί απ ̓ τα σπίτια σας· σωρό μαζεύτε ξύλα,
κι ολονυχτίς, την πουρνογέννητην Αυγή ως να ιδούμε, ας καίμε φωτιές πολλές ολούθε, η λάμψη τους στον ουρανό να φτάνει.
Μήπως οι Αργίτες οι μακρόμαλλοι λογιάσουν μες στη νύχτα να φύγουν από δω, στης θάλασσας την πλατιά ράχη απάνω. Όχι, δε θέλω δίχως πόλεμο ν ̓ ανέβουν στα καράβια,
μόνο γυρνώντας ο καθένας τους να 'χει πληγή να γιάνει,
από σαγίτα ή καλοακόνιστο κοντάρι λαβωμένος,
την ώρα στο καράβι που 'μπαίνε, για να φοβούνται κι άλλοι στους Τρώες τους αλογάδες πόλεμο πολύδακρο ν ̓ ασκώνουν. Κι ας διαλαλήσουν θεοφίλητοι σε όλο το κάστρο κράχτες,
τα νέα τ ̓ αγόρια με τους γέροντες τους ψαρομελιγγάτους
γύρω στου κάστρου τους θεόχτιστους να μαζωχτούνε πύργους'
και κάθε μια από τις γυναίκες μας τρανή φωτιά ν ̓ ανάψει
μέσα στο σπίτι της ̓ κι ας βάλουμε δικούς μας να φυλάνε,
κρυφά μην μπουν οχτροί στο κάστρο μας, όσο ο στρατός μας λείπει. Έτσι να γίνουν, Τρώες αντρόκαρδοι, καθώς ορίζω τώρα.
Ειπώθη ο λόγος που συνταίριαζε στις ώρες που περνούμε ̓

τ ̓ άλλα στους Τρώες τους αλογάρηδες θα πω ταχιά σα φέξει. Θαρρώ—κι ο Δίας με τους αθάνατους τους άλλους ας μ ̓ ακούσουν—
πώς τα σκυλιά από δω θα διώξουμε τα λαμιοσκοτωμένα,
που οι μαύρες Λάμιες να τους σκότωναν στα μαύρα τους καράβια! Τη νύχτα τώρα αυτή ας κοιτάξουμε να καλοφυλαχτούμε,
και το πουρνό, τα ξημερώματα, συνάρματοι θα πάμε
τον άγριον Άρη να σηκώσουμε μπρος στα βαθιά καράβια. Τότε θα μάθουμε αν ο αντρόκαρδος γιος του Τυδέα Διομήδης θα διώξει πίσω εμένα απ ̓ τ ̓ άρμενα στο κάστρο, για εγώ πάλε σκοτώνοντας τον αιματόβαφα θα κουβαλήσω κούρσα.
Αύριο θα δείξει το κουράγιο του κι αν θα μπορέσει ατός του
να κρατηθεί μπρος στο κοντάρι μου ̓ μ ̓ από τους πρώτους λέω θα πέσει λαβωμένος με άμετρους τρογύρα του συντρόφους, αύριο ταχιά στου ήλιου το χάραμα. Να 'ταν εγώ να ζούσα
για πάντα αθάνατος κι αγέραστος, να με τιμούν κι εμένα
ως την Παλλάδα ή τον Απόλλωνα τιμούν, όσο 'ναι αλήθεια
η μέρα αυτή κακά περίτρανα πως φέρνει στους Αργίτες.» Αυτά είπε ο Έχτορας, και χούγιαξαν γρικώντας τον οι Τρώες· και τα ιδρωμένα επήραν κι έλυσαν απ ̓ το ζυγό άλογά τους, και με λουριά ο καθένας τα ̓ δεσε στο αμάξι του αποδίπλα. Και φέραν βόδια εκεί και πρόβατα παχιά απ ̓ το κάστρο μέσα πάνω στην ώρα, και μελόγλυκο κρασί να 'ρθεί γνοιάστηκαν, κι ακόμα και ψωμί απ ̓ τα σπίτια τους, και μάζεψαν και ξύλα' και σφάζαν πλήθος στους αθάνατους σφαχτά χωρίς ψεγάδι. Κι οι άνεμοι από τον κάμπο ανέβαζαν τη νόστιμη την κνίσα
ψηλά στα ουράνια, μα οι τρισεύτυχοι θεοί δεν την γευόνταν,
κι ουδέ τη δέχουνταν, τι ολόκαρδα την άγια Τροία μισούσαν,
το ίδιο τον Πρίαμο τον πολέμαρχο και το λαό του ακέριο.
Όμως αυτοί, γεμάτοι ξέπαρση, στα διάβατα της μάχης
ολονυχτίς κάθονταν, κι άναβαν φωτιές πολλές κοντά τους.
Πως στο λαμπρό φεγγάρι ολόγυρα, ψηλά στα ουράνια, τ ̓ άστρα στράφτουν ολόφωτα, κι απάνεμος κρατιέται ολούθε ο αιθέρας, καί γύρα οι βίγλες όλες φαίνουνται, τ ̓ ακρόκορφα, οι λαγκάδες, κι από τα ουράνια κάτω απέραντος ανοίγει ξάφνου ο αιθέρας,
κι ως όλα βγαίνουν τ ̓ άστρα, ευφράθηκε βαθιά ο βοσκός στα φρένα'
τόσες φωτιές οι Τρώες φεγγοβολές στο κάστρο ομπρός άναβαν, αναμεσός στα πλοία τ ̓ Αργίτικα και στα νερά του Ξάνθου.
Χίλιες φωτιές στον κάμπο εκόρωναν, κι ολόγυρα στη λάμψη
της κάθε μιας φωτιάς που εφούντωνε πενήντα Τρώες κάθονταν. Καί πλάι στ ̓ αμάξια εστέκαν τ ̓ άλογα κι άσπρο κριθάρι ετρώγαν και βίκο, πότε η Αυγή η χρυσόθρονη θα φτάσει καρτερώντας.


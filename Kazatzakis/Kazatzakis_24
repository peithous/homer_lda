Λύθηκε η σύναξη· στα γρήγορα καράβια του τ ̓ ασκέρι
πίσω γυρνάει σκορπώντας, κι όλοι τους το δείπνο να χαρούνε
και το γλυκό τον ύπνο εγνοιάζουνταν. Μόνο ο Αχιλλέας θρηνούσε το σύντροφο του αναθυμάμενος, κι ουδέ καθόλου ο γύπνος
ο παντοδαμαστής τον έπιανε, μον ̓ γύρναε δώθε κείθε, αναθιβάνοντας του Πάτροκλου την αντριγιά, τη νιότη,
τα όσα κι οι δυο μαζί αντραγάθησαν, τα όσα μαζί ετραβήξαν
μέσα σε τόσα αντροπαλέματα και κύματα αγριεμένα.
Τούτα στο νου του εκλωθογύριζε κι αστέρευτα θρηνούσε,
πα στο πλευρό τη μια κοιτάμενος, τ ̓ ανάσκελα την άλλη,
την άλλη απίστομα ̓ καί κάποτε πετιόταν ξάφνου ολόρθος
και στο γιαλό τρογύρναε ξέφρενος. Κι η κάθε αυγή, το κύμα
και το ακρογιάλι γύρα ως φώτιζε, τον έβρισκε στο πόδι.
Τότε μεμιάς στο αμάξι του έζευε τα γρήγορα άλογα του
τον Έχτορα ξοπίσω δένοντας, στη γη να βωλοσούρνει.
Και τρεις φορές το γύρο ως του 'κανε στου Πάτροκλου το μνήμα, γύριζε πίσω στο καλύβι του ̓ κι αυτόν τον παρατούσε
στον κουρνιαχτό απλωτό τ ̓ απίστομα. Μα το κορμί του βλάβος δεν άφηνε κανένα ο Απόλλωνας να πάθει ̓ τον πονούσε,
νεκρός κι ας ήταν. Με τ ̓ ολόχρυσο σκουτάρι του τρογύρα
τον σκέπαζε όλο, ως τον βωλόσουρνε μην ξεγδαρθεί στο χώμα.
Έτσι ο Αχιλλέας με λύσσα εντρόπιαζε τον Έχτορα το θείο' όμως θωρώντας τον οι αθάνατοι θεοί τον σπλαχνιζόνταν,
και τον Αργοφονιά τον άγρυπνο να του τον κλέψει έσπρωχναν. Οι άλλοι θεοί το θέλαν όλοι τους, μονάχα ο Ποσειδώνας
κι η Ήρα μαζί τους αντιμάχουνταν κι η γλαυκομάτα κόρη,
που αποξαρχής ως τώρα αδιάκοπα την άγια Τροία μισούσαν και το λαό της και το ρήγα της, απ ̓ αφορμή του Πάρη,
τις δυο θεές που καταφρόνεσε, σαν ήρθαν στο μαντρί του,
κι εκείνη ετίμησε που του άναψε λαχτάρα φαρμακούσα.
Μα όταν περνώντας μέρες έντεκα ξημέρωσε και πάλε,
μίλησε τότε στους αθάνατους ο Απόλλωνας ο Φοίβος:
«Θεοί κακόπραγοι κι ανέσπλαχνοι! ποτέ μεριά βοδίσια
στη χάρη σας δεν έκαψε ο Έχτορας, ποτέ μεριά από γίδια;
και τώρα πια νεκρός που κοίτεται δε βάσταξε η καρδιά σας
να τον γλιτώσετε, η γυναίκα του να τόνε ιδεί κι ο γιος του
κι ο γέρο Πρίαμος κι η μητέρα του κι οι Τρώες, που θα τον καίγαν στις φλόγες πάνω και θα του 'καναν και τιμημένο ξόδι.
Το 'χετε κάλλιο να συντρέχετε τον άσπλαχνο Αχιλλέα,

που είναι η καρδιά του πάντα αμέρωτη στα στήθη, κι είναι ο νους του
γεμάτος αδικία, κι η γνώμη του σκληρή, καθώς του λιόντα,
που η γαύρη του τον σπρώχνει δύναμη κι η πέρφανη καρδιά του στου κόσμου τα κοπάδια πέφτοντας να φάει και να χορτάσει' παρόμοια κι ο Αχιλλέας συμπόνεση καμιά δεν έχει, μήτε
ντροπή, που αλί στον που την έχασε, χαρά στον που την έχει! Θαρρώ να χάσει κι άλλος έτυχε και πιο ακριβό δικό του,
για απ ̓ την κοιλιά την ίδια αδέρφι του για και παιδί του ακόμα ̓ μ ̓ αφού τον έκλαψε και δάρθηκε, σωπαίνει και μερώνει,
τι οι Μοίρες την καρδιά στον άνθρωπο βασταγερή τη δώσαν.
Όμως αυτός το θείο τον Έχτορα, σαν πήρε τη ζωή του, δεμένο πίσω από το αμάξι του. στού ακράνη του το μνήμα τον βωλοσούρνει ̓ τέτοιο φέρσιμο δε θα 'βγει σε καλό του. Μην πέσει στη δικιά μας όργητα, με όσην αντρεία κι αν έχει· τι ό,τι ντροπιάζει αυτός μανιάζοντας ανέψυχο είναι χώμα.»
Θυμό γιομάτη η χιονοβράχιονη του μίλησε Ήρα τότε:
«Τι λόγια αυτά είναι, Ασημοδόξαρε! μιλάς με τα σωστά σου; το ίδιο τιμάτε με τον Έχτορα τον Αχιλλέα, κι ας ήταν
θνητός ο πρώτος, κι ας εβύζαξε θνητής γυναίκας γάλα; Όμως θεά είναι αυτή που γέννησε τον Αχιλλέα, κι ατή μου
μ ̓ έγνοια μεγάλη την ανάστησα, και σε θνητό τη δίνω γυναίκα, τον Πηλέα, που αγάπησαν όλοι οι θεοί περίσσια.
Κι όλοι ήστε εκεί οι θεοί στο γάμο του, και συ μαζί γλεντούσες με την κιθάρα, πάντα σου άπιστε και των κακών ακράνη!»
Γυρνώντας τότε ο Δίας της μίλησεν ο νεφελοστοιβάχτης:
« Ήρα, δε θέλω τους αθάνατους καθόλου ν ̓ αποπαίρνεις.
Ίδια τιμή στους δυο δε δίνουμε ̓ μα κι ο Έχτορας απ ̓ όλους στην Τροία που ζούνε την αγάπη μας την πιο τρανή είχε πάντα, και τη δικιά μου πάντα έγνοιάζουνταν να μου προσφέρει δώρα' τι απ ̓ το βωμό μου τα χαρίσματα ποτέ τους δεν έλειπαν,
η κνίσα κι οι σπονδές ̓ τι οι αθάνατοι δε λάχαμε άλλη χάρη Μ ̓ αλήθεια, την κλεψιά ας αφήσουμε, τι βολετό δεν είναι κρυφά απ ̓ τον Αχιλλέα ν ̓ αρπάξουμε τον Έχτορα το γαύρο' τι παραστέκει η μάνα του άγρυπνη μέρα και νύχτα πάντα. Μόνο θεός κανείς να φώναζε τη Θέτη εδώ να μου 'ρθει,
για να της πω ένα λόγο φρόνιμο, κι έτσι ο Αχιλλέας να πάρει δώρα απ ̓ τον Πρίαμο, και τον Έχτορα να τον γυρίσει πίσω.»
Αυτά είπε, κι η ανεμόποδη Ίριδα χιμάει μαντατοφόρα,
κι ευτύς στη Σαμοθράκη ανάμεσα και στην απόγκρεμη Ίμπρο πηδάει στο πέλαο, κι αντιλάλησε το μαύρο κύμα γύρα'

και στο βυθό μεμιάς εβούτηξε, σαν αγκιστριού βαρίδι,
που περασμένο από το κέρατο βοδιού καλοθρεμμένου
κάτω βουτάει, να φέρει θάνατο στα λιμασμένα ψάρια.
Μες στο βαθύ το σπήλιο αντάμωσε τη Θέτη, και τρογύρα
οι άλλες θεές του πέλαου κάθουνταν κι εκείνη αναμεσό τους θρηνούσε για το γιο τον άψεγο, που η Μοίρα να πεθάνει
στην Τροία τη χωματούσα του 'γραφε, μακριά από την πατρίδα. Κι η Ίριδα εστάθη η γοργοπόδαρη κοντά της και της είπε:
« Για σήκω, Θέτη, ο Δίας σε φώναξε, που 'ναι οι βουλές του αιώνιες.»
Και τότε η Θέτη η χιοναστράγαλη γυρνάει κι απηλογιέται:
«Σαν τι με θέλει ο τρανοδύναμος θεός; Εγώ δειλιάζω
με άλλους να σμίγω τώρα αθάνατους· ανείπωτη έχω πίκρα. Ωστόσο λέω να πάω, κι ο λόγος του θα γένει, όποιος και να 'ναι.»
Ως είπε αυτά η θεά η πανέμνοστη, παίρνει φοράει μια σκέπη μαύρη ̓ σκουτί πιο σκοτεινόχρωμο στον κόσμο δεν εστάθη. Και παίρνει δρόμο, κι η ανεμόποδη, γοργή τραβούσεν Ίρη μπροστά, κι ολόγυρα τους άνοιγε της θάλασσας το κύμα.
Κι ως στο γιαλό ανέβηκαν, τράβηξαν ψηλά κατά τα ουράνια, κι εκεί αντάμωσαν το βροντόλαλο του Κρόνου υγιό, και γύρα τους αναιώνιους, τρισμακάριστους θεούς συγκαθισμένους.
Κι εκείνη, ως η Αθηνά τραβήχτηκε, στο πλάι του Δία καθίζει, κι η Ήρα χρυσό, πανώριο απίθωσε στο χέρι της ποτήρι
με λόγια πρόσχαρα, κι η Θέτιδα το δίνει πίσω, ως ήπιε.
Και τότε ο κύρης των αθάνατων και των θνητών της κάνει:
« Ήρθες λοιπόν, θεά, στον Όλυμπο, κι ας σε συμπνίγει ο πόνος, βαθιά κι ας νιώθεις πίκρα αβάσταχτη" καλά κι εγώ το ξέρω.
Μα κι έτσι θα σου πω τι μ ̓ έκανε να σε φωνάξω να 'ρθεις:
Εννιά παν μέρες τώρα που 'στησαν για το κορμί του Εχτόρου και για το γιο σου αμάχη οι αθάνατοι τον καστροπολεμίτη,
και τον Αργοφονιά τον άγρυπνο να του τον κλέψει σπρώχνουν.
Μα εγώ τη δόξα τούτη εκράτησα να μείνει του Αχιλλέα,
τι την αγάπη και το σέβας σου για πάντα θέλω να 'χω.
Δράμε λοιπόν στο ασκέρι γρήγορα και μήνυσε του γιου σου, πες του, οι θεοί μαζί του εθύμωσαν, κι εγώ βαριά χολιάζω περίσσια απ ̓ όλους τους αθάνατους, τι απά στη μάνητα του κρατάει τον Έχτορα μπρος στ ̓ άρμενα και δεν τον δίνει πίσω. Μπορεί να με ντραπεί, τον Έχτορα να πει να λευτερώσει.
Κι εγώ στον Πρίαμο τον αντρόκαρδο την Ίριδα θα στείλω, των Αχαιών να δράμει τ ̓ άρμενα και του Αχιλλέα με δώρα
Τι ρίσσια την ψυχή μερώνοντας το γιο του να λυτρώσει.»

Είπε, κι η Θέτη η χιοναστράγαλη γρικάει την προσταγή του, και τις κορφές του Ολύμπου αφήνοντας να κατεβαίνει επήρε, και στο καλύβι φτάνει γρήγορα του γιου της, και τον βρίσκει βαριά που στέναζε, και γύρα του με βιάση οι συντρόφοι του πηγαινορχόνταν ετοιμάζοντας πουρνό πουρνό να φάνε'
και στο καλύβι είχαν παχιόμαλλο, τρανό κριάρι σφάξει.
Κι η σεβαστή του η μάνα εκάθισε κοντά του, στο πλευρό του, το χέρι απλώνει και τον χάιδεψε κι αυτά του λέει τα λόγια: «Ως πότε, γιε μου, θα πικραίνεσαι και θα χτυπιέσαι; ως πότε τα σωθικά σου θα σπαράζουνται; κι ουδέ ψωμιού θυμάσαι
κι ουδέ φίλιου; Γλυκό το αγκάλιασμα, να σμίξεις με γυναίκα ̓ γιατί καιρός πολύς δε σου 'μεινε πια να μου ζήσεις ̓ κιόλα δίπλα σου η Μοίρα η τρανοδύναμη κι ο Χάρος παραστέκουν. Μον ̓ άκουσέ με τώρα, μήνυμα σου φέρνω από το Δία'
μαζί σου λέει οι θεοί πως θύμωσαν, κι αυτός βαριά χολιάζει περίσσια απ ̓ όλους τους αθάνατους, τι πα στη μάνητα σου κρατάς τον Έχτορα μπρος στ ̓ άρμενα και δεν τον δίνεις πίσω. Δωσ ̓ τον λοιπόν, και το ξαγόρασμα προσδέξου του κορμιού του.»
Τότε ο Αχιλλέας ο γοργοπόδαρος γυρνάει κι απηλογιέται:
« Καλά! Την ξαγορά ας μου φέρουνε και το νεκρό ας τον πάρουν,
μια κι έτσι ορίζει ο ρήγας του Ολύμπου, που το καλό μου θέλει.»
Αυτά κουβέντιαζαν μπρος στ ̓ άρμενα τα συναγμένα οι δυο τους, γιος και μητέρα, κι ανεμάρπαστα περίσσια λόγια άλλαζαν.
Την Ίρη ωστόσο ο Δίας επρόσταξε να πάει στην Τροία την άγια: «Ίριδα, Ομπρός, μη στέκεις, του Ολύμπου παράτα το παλάτι, και στον τρανό τον Πρίαμο μήνυσε μέσα στης Τροίας το κάστρο, στων Αχαιών να δράμει τ ̓ άρμενα και του Αχιλλέα με δώρα περίσσια την ψυχή μερώνοντας το γιο του να λυτρώσει—
αυτός μονάχος, δίχως σύντροφο κανένα Τρώα, και μόνο έναν διαλάλη ας πάρει γέροντα, να κυβερνάει τις μούλες
και το καρότσι το καλότροχο, και το νεκρό να φέρει
που σκότωσε ο Αχιλλέας ο αντρόψυχος στο κάστρο πίσω πάλε. Μηδέ να βάλει ο νους του θάνατο, να μη σκιαχτεί καθόλου'
τι, πες του, τον Ερμή θα στείλουμε για να 'χει συνεβγάλτη,
που θα τον πάει, το δρόμο δείχνοντας, ως του Αχιλλέα την πόρτα. Και σύντας στου Αχιλλέα του αντρόκαρδου τον μπάσει το καλύβι, μήτε κι ατός του με τα χέρια του θα τον σκοτώσει, μήτε
κι άλλον θ ̓ αφήσεί ̓ τι ούτε αστόχαστος ούτε άμυαλος λογιέται, άνομος ούτε ̓ τον ικέτη του θα σεβαστεί περίσσια.»
Αυτά είπε, κι η ανεμόποδη Ίριδα χιμάει μαντατοφόρα,

κι ως έφτασε στου Πρίαμου, γρίκησε φωνές και μοιρολόγια·
οι γιοι κάθονταν στον αυλόγυρο, στον κύρη τους τρογύρα,
με τα σκουτιά απ ̓ τα δάκρυα μούσκεμα, κι ο γέροντας στη μέση κουκουλωμένος μες στην κάπα του σφιχτά, κι απάνωθέ του λάσπη πολλή χυμένην έβλεπες στην κεφαλή, στο σβέρκο,
που ατός του ο γέροντας εσώριασε, μες στην αυλή ως κυλιούνταν. Στις κάμαρες τρογύρα οι κόρες του κι οι νύφες του εθρηνούσαν, όλους εκείνους μνημονεύοντας, περίσσιοι κι αντρειωμένοι
που πέσαν από χέρια Αργίτικα και τη ζωή τους χάσαν.
Κι εκείνη με του Δία το μήνυμα στον Πρίαμο δίπλα εστάθη
μιλώντας του σιγά, και σύγκορμος να τρέμει αυτός αρχίζει:
« Μη σκιάζεσαι, σπορά του Δάρδανου! Κουράγιο, Πρίαμε, κάμε ̓ Κακό κανένα δε στοχάζομαι για σένα εδώ που φτάνω,
μον ̓ θέλω το καλό σου· μήνυμα τώρα απ ̓ το Δία σου φέρνω, που ας είναι αλάργα, όμως σε γνοιάζεται και σε ψυχοπονιέται. Ο ρήγας του Ολύμπου τον Έχτορα μηνά σου να λυτρώσεις,
με δώρα του Αχιλλέα μερώνοντας τα μανιασμένα σπλάχνα— εσύ μονάχος, δίχως σύντροφο κανένα Τρώα, και μόνο
έναν διαλάλη πάρε γέροντα, να κυβερνάει τις μούλες
και το καρότσι το καλότροχο, και το νεκρό να φέρει
που σκότωσε ο Αχιλλέας ο αντρόψυχος στο κάστρο πίσω πάλε. Μηδέ να βάλει ο νους σου θάνατο, να μη σκιαχτείς καθόλου'
τι, ως μου 'πε, τον Ερμή θα στείλουμε για να 'χεις συνεβγάλτη, που θα σε πάει, το δρόμο δείχνοντας, ως στου Αχιλλέα την πόρτα. Και σύντας στου Αχιλλέα του αντρόκαρδου σε μπάσει το καλύβι, μήτε κι ατός του με τα χέρια του θα σε σκοτώσει, μήτε
κι άλλον θ ̓ αφήσει ̓ τι ούτε αστόχαστος ούτε άμυαλος λογιέται, άνομος ούτε ̓ τον ικέτη του θα σεβαστεί περίσσια.»
Σαν είπε αυτά η γοργόποδη Ίριδα, μισεύει πίσω πάλι,
κι αυτός στους γιους του το καλότροχο καρότσι με τις μούλες
να του ετοιμάσουν λέει, κι απάνω του να δέσουν το κασόνι ̓
κι εκείνος στο κελάρι ετράβηξε το μοσχομυρισμένο,
το κέδρινο, το αψηλοτάβανο, με τα περίσσια πλούτη,
και στην Εκάβη, τη γυναίκα του, μιλάει φωνάζοντας τη: «Μαντατοφόρος απ ̓ τον Όλυμπο μου 'ρθε απ ̓ το Δία, καλή μου, στων Αχαιών να δράμω τ ̓ άρμενα, και του Αχιλλέα με δώρα περίσσια την ψυχή μερώνοντας το γιο μας να λυτρώσω.
Μον ̓ έλα τώρα, πες τη γνώμη σου, σαν πώς το βλέπει ο νους σου; τι εμέ τον ίδιο αλήθεια ακράτητα καρδιά καί νους με σπρώχνουν εκεί να δράμω στα λημέρια τους, στ ̓ Αργίτικα καράβια.»
Αυτά είπε, όμως εκείνη ξέσπασε σε θρήνο κι αποκρίθη:
«Ωχού μου, η γνώση σου τι να 'γινε, γι ̓ αυτή που πριν περίσσια
κι όσοι από σένα εδώ αφεντεύουνται κι οι ξένοι σε δόξαζαν;
Πώς το μπορείς να πας μονάχος σου στ ̓ Αργίτικα καράβια,
τον άντρα ν ̓ αντικρίσεις, που άμετρους και ψυχωμένους γιους σου

Σου χάλασε; Καρδιά από σίδερο στα στήθια αλήθεια κλείνεις!
τι αν πέσεις τώρα εσύ στα χέρια του και σε αντικρίσει ομπρός του ο άπιστος τούτος και σκληρόψυχος, μηδέ σπλαχνιά θα νιώσει μηδέ ντροπή για σε. Καλύτερα καθούμενοι στο σπίτι
μακριάθε να τον κλαίμε. Του 'κλωσε τέτοια η σκληρή του η Μοίρα
από τη μέρα που τον γέννησα, σαν πρόβαλε στον κόσμο,
να τόνε φαν σκυλιά γοργόποδα, μακριά από τους γονιούς του,
όξω απ ̓ την πόρτα αντρός ανέσπλαχνου—το σκώτι του που να 'χα, με δαγκωνιές βαθιές να το 'τρωγα, να πάρω το αίμα πίσω
του γιου μου καν! τι δεν εδείλιασε την ώρα του χαμού του,
μον ̓ στάθη ομπρός του διαφεντεύοντας τους Τρώες και τις Τρωάδες
τις λυγερές, και μήτε που 'βαλε φευγιό και φόβο ο νους του.»
Κι ο θεοπρόσωπος ο γέροντας απηλογήθη τότε:
« Μη με αμποδάς να φύγω, ως θέλω το, και μη μου γίνεσαι όρνιο μέσα στο σπίτι κακοσήμαδο ̓ τη γνώμη δε μου αλλάζεις'
τι αν άλλος μου 'φερνε το μήνυμα, θνητός κανείς, απ ̓ όσους
με τα θυμιάματα μαντεύουνται για με τα ζώα που σφάζουν,
πως είναι ψέματα θα το 'λεγα και θα τραβούσα χέρι.
Μα τώρα ήταν θεός που αγρίκησα κι αντίκρισα μπροστά μου. θα πάω λοιπόν, του ανέμου ο λόγος μου δε θα χαθεί. Κι αν ίσως στων Δαναών τα πλοία μου μέλλεται να σκοτωθώ, μακάρι!
Στην αγκαλιά μονάχα να 'παιρνα το γιο μου, κι ο Αχιλλέας την ίδια τη στιγμή ας με σκότωνε, σαν πια χορτάσω θρήνο!»
Είπε, κι απ ̓ τις κασέλες σήκωσε τα ωριόπλουμα καπάκια, και βγάζει πρώτα εκείθε δώδεκα πεντάμορφα κιλίμια,
κάπες μονές διαλέγει δώδεκα, σκεπάσματα άλλα τόσα,
και δώδεκα φλοκάτες όμορφες, χιτώνες άλλους τόσους·
μετά χρυσάφι δέκα τάλαντα ζυγιάζει, και χωρίζει
και δυο τριπόδια που στραφτάλιζαν και τέσσερα λεβέτια' στερνά μιαν ώρια κούπα εδιάλεξε, που του 'χαν οι Θρακιώτες χαρίσει—βιος τρανό—στη χώρα τους σαν πήγε αποκρισάρης' μηδέ κι αυτή ελυπήθη ο γέροντας στο αρχοντικό του μέσα,
το γιο του να λυτρώσει θέλοντας. Κι απ ̓ την αυλή του διώχνει όλους μετά τους Τρώες και με άσκημα τους αποπαίρνει λόγια: «Όξω, κορμιά χαμένα, αδιάντροποι! Δεν έχετε να κλαίτε
και σεις στα σπίτια σας, μον ̓ μου 'ρθατε για να με φαρμακώστε; Λέτε δε φτάνουνε τα βάσανα που μου 'χει ο Δίας σταλμένα,
το γιο να χάσω τον καλύτερο; Μα ωστόσο θα το νιώστε
και σεις· τι οι Αργίτες, τώρα που 'λειψεν εκείνος, δίχως άλλο
θα σας σκοτώνουν πιο ανεμπόδιστα. Μα εγώ, ας γινόταν, θέ μου,

πριν αντικρίσω μπρος στα μάτια μου το κάστρο να πατιέται
κι απ ̓ άκρη ως άκρη να κουρσεύεται, να βρίσκομαι στον Άδη!»
Είπε, και με ραβδί διασκόρπιζε τον κόσμο· εκείνοι έφυγαν
μπροστά στο γέροντα που εβιάζουνταν κι αυτός τους γιους του τότε φωνάζει αράθυμος, τον Έλενο, το βροντερό Πολίτη,
τον Πάμμονα και τον Αντίφονο, το Δήφοβο, τον Πάρη,
και τον Ιππόθοο, τον Αγάθωνα, το Δίο τον αντρειωμένο'
και τους εννιά του γιους ο γέροντας μαλώνοντας προστάζει:
« Παιδιά χαμένα κι αφιλότιμα, βοηθάτε τώρα! Αχ να 'ταν
μπρος στα καράβια αντίς τον Έχτορα να 'χαν εσάς σκοτώσει! Ωχού μου εμένα του βαριόμοιρου! Τους πιο αντρειωμένους είχα γεννήσει γιους στους Τρώες ανάμεσα, και δε μου απόμεινε ένας! Σκοτώθηκε κι ο ισόθεος Μήστορας κι ο αντρόκαρδος Τρωίλος, κι ο μέγας Έχτορας, που φάνταζε θεός στους άντρες μέσα,
κι έμοιαζε ενός θεού το γέννημα, κι όχι θνητού πως ήταν.
Τούτοι χαλάστηκαν στον πόλεμο, κι έμειναν οι χαμένοι, χορευταράδες, ψεύτες όλοι τους, στους χοροπήδους πρώτοι, άξιοι μονάχα τ ̓ αρνοκάτσικα των άλλων Τρωών ν ̓ αρπάζουν. Τι στέκεστε έτσι και δεν πιάνετε το κάρο να ετοιμάστε,
κι απάνω τούτα να φορτώσετε, να μπούμε πια στο δρόμο;»
Έτσι μιλάει, κι αυτοί τον κύρη τους που εφώναζε σκιάχτηκαν, κι όξω τράβηξαν το καλότροχο, πεντάμορφο, καινούργιο καρότσι για τις μούλες, κι έδεσαν απάνω το κασόνι'
τον πυξαρένιο ευτύς κατέβασαν αφαλωτό ζυγό τους,
που στο καρφί ψηλά ανακρέμουνταν, με τα καλά κρικέλια'
βγάζουν μαζί και τα ζύγόλουρα, πήχες εννιά το μάκρος·
και το ζυγό στο καλοκάμωτο τιμόνι έβαλαν πάνω,
στην άκραν άκρα ομπρός, και πέρασαν τον κρίκο απά στη σφήνα, και δέσαν τα λουριά δεξόζερβα πα στο κλειδί τρεις γύρους·
κι αφού ως την άκρα τα σφιχτόδεσαν, τα σφίξαν στο γλωσσίδι. Μετά το βιος έβγαλαν το άμετρο, την ξαγορά του Εχτόρου,
απ ̓ το κελάρι, και το στοίβαξαν στο τορνευτό καρότσι,
και τις γερές, τις ατσαλόνυχες με βιάση έζευαν μούλες,
δώρο ακριβό, οι Μυσοί που κάποτε στον Πρίαμο το χάρισαν.
Και δέσαν στο ζυγό και τ ̓ άλογα, που ο γέροντας ατός του
στο τορνευτό παχνί τα τάγιζε, βιος ακριβό δικό του.
Έτσι γνοιάζονταν για το ζέψιμο μες στο αψηλό παλάτι
ο γέρο Πρίαμος κι ο διαλάλης του, κι οι δυο τους μυαλωμένοι.

Κι η Εκάβη τότε εκεί τους ζύγωσε με μαραμένα σπλάχνα, κρατώντας στο δεξί το χέρι της μαλαματένια κούπα,
σπονδές να κάνουν με γλυκόπιοτο κρασί, πριχού κινήσουν. Στάθη λοιπόν ομπρός στ ̓ αλόγατα κι αυτά μιλάει και κρένει:
« Στο Δία πατέρα πάρε πρόσφερε σπονδή, κι ευκήσου να 'ρθεις γερός απ ̓ τους οχτρούς στο σπίτι σου, μια κι η καρδιά σου τόσο στων Δαναών σε σπρώχνει τ ̓ άρμενα, χωρίς εγώ να θέλω.
Ευκήσου καν στο μαυροσύγνεφο το Δία, που απά στην Ίδα θρονιάζει κι αγναντεύει αλάκερη την ξακουσμένη Τροία,
και για σημάδι ζήτα γρήγορο μαντάτορά του, τ ̓ όρνιο
το πιο ακριβό του, με τη δύναμη την πιο τρανή, να σου 'ρθει δεξιά μεριά, που ως πια τα μάτια σου το ιδούν, για τα καράβια των Δαναών να φύγεις ξέθαρρος των γοργαλογατάδων.
Ο Δίας αν όμως ο βροντόλαλος δικό του αποκρισάρη
δεν πει να στείλει, εγώ θα σου 'λεγα ν ̓ αλλάξεις γνώμη τώρα
και να μην πας στα πλοία τ ̓ Αργίτικα, κι ας λαχταρά η καρδιά σου.»
Και τότε ο Πρίαμος ο θεόμορφος γυρνάει κι απηλογιέται:
« Θα την ακούσω την αρμήνια σου, καλή μου, τι ταιριάζει
στο Δία ν ̓ ασκώνουμε τα χέρια μας, μπας και μας συμπονέσει.»
Ως είπε τούτα, την κελάρισσα νερό γοργά προστάζει
στα χέρια να του χύσει γάργαρο ̓ κι εκείνη τρέχει δίπλα
στο γέροντα, σταμνί στα χέρια της κρατώντας και λεγένι.
Κι όπως ενίφτη, απ ̓ τη γυναίκα του την κούπα παίρνει, κι όρθιος στη μέση της αυλής προσεύκουνταν, και στάλαζε στο χώμα, στον ουρανό τα μάτια ασκώνοντας, κι έτσι μιλάει και κράζει:
« Πατέρα Δία, τρανέ κι ασύγκριτε, που κυβερνάς την Ίδα,
σαν έρθω στου Αχιλλέα, συμπόνεση κι αγάπη να 'βρω δωσ ̓ μου'
και για σημάδι στείλε γρήγορο μαντάτορά σου, τ ̓ όρνιο.
το πιο ακριβό σου, με τη δύναμη την πιο τρανή, να μου 'ρθει δεξιά μεριά, που ως πια τα ματιά μου το ιδούν, για τα καράβια των Δαναών να φύγω ξέθαρρος των γοργαλογατάδων.»
Είπε, κι ο Δίας ο βαθυστόχαστος τον άκουσε που ευκήθη,
κι αϊτό του στέλνει, απ ̓ τα πετούμενα το πιο που φανερώνει
το θέλημα του, μαύρο κι άρπαγο—το λένε και μαυρόρνιο—
κι όσο φαρδιά είναι τα πορτόφυλλα, τα στεριά, τα δεμένα,
σε σπίτι μέσα αψηλοτάβανο βαρβάτου νοικοκύρη,
τόσο απλώνονταν κι οι φτερούγες του ̓ κι από το κάστρο απάνω
δεξιά μεριά χιμώντας φάνηκε ̓ κι εκείνοι, σαν τον είδαν, πήραν χαρά τρανή, κι εγλύκαναν μέσα ολονώ τα σπλάχνα.
Με βιάση ανέβη τότε ο γέροντας στο αμάξι του, και βγήκε

περνώντας μέσα απ ̓ την αυλόπορτα και το βουερό χαγιάτι' ομπρός τραβούσε ο πολυκάτεχος Ιδαίος, και τα μουλάρια
που σέρναν το καρότσι εκέντριζε ̓ και τ ̓ άλογα ξοπίσω, κυβερνημένα από το γέροντα, που εκράτα το μαστίγι,
γοργά μεσ ̓ απ ̓ το κάστρο εδρόμιζαν. Κι όλοι οι εδικοί με θρήνους τον ακλουθούσαν, λες και πήγαινε το Χάρο ν ̓ ανταμώσει.
Μ ̓ από την πόλη ως κατηφόρισαν και πιάσαν πια τον κάμπο,
οι άλλοι, γαμπροί και γιοί, πισώστρεψαν και διάγυραν στο κάστρο. Ωστόσο εκείνοι οι δυο σαν πρόβαλαν στον κάμπο, ο μακροβίγλης ο Δίας τους είδε και συμπόνεσε το γέροντα θωρώντας,
και στον Ερμή γυρνώντας μίλησε, τον ακριβό το γιο του:
« Ερμή, πολυαγαπάς και χαίρεσαι θνητούς να συντροφεύεις,
κι όποιον σου αρέσει ακούς, στη γνώμη του μετά χαράς συγκλίνεις. Στα βαθουλά τα πλοία τ ̓ Αργίτικα τον Πρίαμο τρέχα τώρα συνέβγαλέ τον, έτσι που άλλος τους να μην τον νιώσει Αργίτης,
και μήτε να τον δει στη στράτα του, πριν φτάσει στου Αχιλλέα.»
Είπε, κι ο Αργοφονιάς τον άκουσεν ευτύς ο ψυχολάτης,
και δίχως άργητα στα πόδια του χρυσά περνάει σαντάλια, πανώρια, αθάνατα, που ανάλαφρα, σαν την πνοή του ανέμου,
τον φέρναν πάνω απ ̓ τις απέραντες στεριές και τα πελάγη,
και πήρε το ραβδί στο χέρι του, που των θνητών τα μάτια
γητεύει σε όσους θέλει κλειώντας τα, κι άλλους ξυπνά απ ̓ τον ύπνο' με αυτό και τότε ο τρανοδύναμος Αργοφονιάς πετούσε,
κι ομπρός στην Τροία και στον Ελλήσποντο σε λίγην ώρα φτάνει. Και κίνησε με αρχόντου μοιάζοντας υγιό, τα μαγουλά του
μόλις που χνούδισαν, κι η νιότη του στην πιο γλυκιά της ώρα.
Εκείνοι ωστόσο απ ̓ του Ίλου ως πέρασαν το μέγα μνήμα δίπλα,
τ ̓ αλόγατά τους και τις μούλες τους σταμάτησαν να πιούνε - στον ποταμό, τι πια περίσσευε στους κάμπους το σκοτάδι. Και ξαφνικά θωρεί που εσίμωνε και ξεχωρίζει ο κράχτης
τον νέον Ερμή, κι ευτύς γυρίζοντας στον Πρίαμο συντυχαίνει: « Έχε το νου, σπορά του Δάρδανου, φρόνεση τώρα θέλει' κάποιον θωρώ, και λέω πως γρήγορα κομμάτια θα μας κάνει. Μον ̓ έλα βιάσου, κι ας του δίνουμε πα στ ̓ άτια, για τα γόνα παρακαλώντας ας του πιάσουμε, μπας και μας συμπονέσει.»
Είπε, κι ο νους του γέρου εσάστισε, τον έπιασε τρομάρα,
κι ορθές οι τρίχες του σηκώθηκαν πα στο σκεβρό κορμί του,
και στάθη σα χαμένος. Ζύγωσεν ο Πρωτοκλέφτης τότε,
στο γέροντα έδωσε το χέρι του, τον ρώτησε και του 'πε:
« Για που, πατέρα, με τις μούλες σου τραβάς και τ ̓ άλογα σου μέσα στη νύχτα την αθάνατη, που όλοι οι θνητοί κοιμούνται; κι ουδέ καθόλου τους ανήμερους φοβήθηκες Αργίτες,

που οχτροί σου φοβεροί κι αντίμαχοι γυρνούν στα μέρη ετούτα; Αν απ ̓ αυτούς κανένας σ ̓ έβλεπε με τόσο βιος που σέρνεις
μες στη γοργή νυχτιά την άφωτη, πώς θα σου ερχόταν τότε; Πια νιος δεν είσαι συ, και γέροντας ο σύντροφός σου ετούτος, και δε γλιτώνετε, μανιάζοντας αν σας ριχτεί κανένας.
Όμως κακό από εμέ μη σκιάζεσαι, μον ̓ θα σε διαφεντέψω,
κι αν άλλος σου ριχτεί ̓ τον κύρη μου πολύ μου τον θυμίζεις.»
Κι ο θεοπρόσωπος ο γέροντας του απηλογήθη τότε:
« Έτσι είναι αλήθεια αυτά, καλόπαιδο, καθώς τ ̓ αναθιβάνεις' μα ένας θεός το χέρι του άπλωσε και τώρα πάνωθέ μου,
που τέτοιο συνεβγάλτη μου 'πεψε να βγει μπροστά μου τώρα, στην ώρα πάνω, μ ̓ έτοιο ανάριμμα, μ ̓ έτοιο αρχοντίσιο διώμα' κι ακόμα γνωστικά τα λόγια σου ̓ καλότυχοι οι γονιοί σου!»
Κι ο Αργοφονιάς του απηλογήθηκεν ο ψυχολάτης τότε:
« Τα που 'πες, δίχως άλλο, γέροντα, σωστά και δίκια ειν ̓ όλα,
μον ̓ έλα τώρα, δωσ ̓ μου απόκριση και πες την πάσα αλήθεια: Το διαλεχτό σου βιος, το αρίφνητο, στα ξένα φευγατίζεις,
σε ανθρώπους μακρινούς, στον πόλεμο να μην τα χάσεις όλα; για παρατάτε κιόλας σύψυχοι της άγιας Τροίας το κάστρο, πάνω στο φόβο σας, που εχάσατε τον πιο αντρειωμένο τώρα, το γιο σου, που στη μάχη ουτ ̓ ένας μας δεν τον περνούσε Αργίτης;»
Κι ο θεοπρόσωπος ο γέροντας του απηλογήθη τότε:
« Ποιος να 'σαι τάχα εσύ, αρχοντόπουλο, και ποιοί οι γονιοί σου εσένα,
που έτσι καλά του γιου μου του άμοιρου τη μοίρα αναστορίζεις;»
Κι ο Αργοφονιάς του απηλογήθηκεν ο ψυχολάτης τότε:
«Σε δοκιμή με βάζεις, γέροντα, ρωτώντας για το γιο σου,
το θείο τον Έχτορα ̓ τα μάτια μου στη δοξαντρούσα μάχη συχνά τον είδαν, κι όταν στρίμωχνε χαλνώντας τους Αργίτες στα πλοία σιμά και τους μακέλευε με μυτερό κοντάρι·
και μεις σαστίζαμε και στέκαμε ̓ τι να 'βγούμε στη μάχη
δεν άφηνε ο Αχιλλέας, χολιάζοντας με τον υγιό του Ατρέα'
τι ένα καράβι εδώ μας έφερε, κι είμαι δικός του ακράνης,
των Μυρμιδόνων φύτρα ο κύρης μου—Πολύχτορα τον λένε— έχει περίσσιο βιος, μα εγέρασε πια τώρα σαν κι εσένα·
κι εγέννησε έξι γιους κι ολόστερνον εμένα, και τον κλήρο
σα ρίξαμε όλοι, εγώ είμαι που 'λαχε να 'ρθώ με τα φουσάτα. Και τώρα απ ̓ τα καράβια εκίνησα στον κάμπο, τι άμα φέξει οι Δαναοί θ ̓ ανοίξουν πόλεμο στο κάστρο σας τρογύρα'
τι πια βαρέθηκαν να κάθουνται, κι ως λαχταρούν άπάλε,

πια δεν μπορούν οι βασιλιάδες μας να τους ανακρατήσουν.»
Κι ο θεοπρόσωπος ο γέροντας του απηλογήθη τότε:
«Αν του Αχιλλέα του αρχοντογέννητου λογιέσαι, ως λες, ακράνης, τη χάρη κάνε μου κι ιστόρα μου σωστά την πάσα αλήθεια:
Ο γιος μου ακόμα τάχα κοίτεται μπρος στα καράβια, η κιόλα
τον πέταξε ο Αχιλλέας στους σκύλους του, κοψίδια κάνοντας τον;»
Κι ο Αργοφονιάς του απηλογήθηκεν ο ψυχολάτης τότε:
« Δεν τον έφαγαν, όχι, γέροντα, τα όρνια κι οι σκύλοι ακόμα'
πλάι στου Αχιλλέα την πρύμνα ανέβλαβος κοίτεται ο γιος σου πάντα,
μες στο καλύβι. Μέρες δώδεκα που κοίτεται πέρασαν,
και το κορμί του δεν εσάπισε, κι-ουδέ και τα σκουλήκια
τον έχουν φάει, που όσους σκοτώνουνται στον πόλεμο τους τρώνε. Απ ̓ του ακριβού του ακράνη ολόγυρα το μνήμα δίχως σπλάχνος τον σούρνει αλήθεια κάθε χάραμα, σύντας η αυγή προβάλει'
κακό κανένα όμως δεν του 'κανε ̓ πηγαίνοντας κι ατός σου
θα το θαμάξεις, που 'ναι ολόδροσος, και γύρα του έχουν φύγει
τα γαίματα, και μένει αμάλαγος, και κλείσαν κι οι πληγές του, που τόσες στο κορμί του ρίχνοντας με το χαλκό του άνοιξαν. Έτσι γνοιάζονται οι τρισμακάριστοι θεοί για τον υγιό σου,
ας είναι και νεκρός· κατάκαρδα μαθές τον αγάπησαν.»
Είπε, κι ο γέρος αναγάλλιασε κι απηλογιά του δίνει:
« Παιδί μου, δώρα στους αθάνατους καλό 'ναι να χαρίζεις παράξια· τους θεούς δεν ξέχασε, στον Όλυμπο που ζούνε,
κι ο γιος μου—γιο ποτέ αν αξιώθηκα!—στο αρχοντικό του μέσα. Και τώρα αυτοί του το θυμήθηκαν, κι ας είναι πεθαμένος.
Μον ̓ έλα, τούτη την πανέμορφη δέξου από μένα κούπα,
και γίνε μου σκεπός κι οδήγα με με των θεών τη χάρη, -
ως στου Αχιλλέα να φτάσω απείραχτος και να 'μπω το καλύβι.»
Κι ο Αργοφονιάς του απηλογήθηκεν ο ψυχολάτης τότε:
« Σε πειρασμό με βάζεις, γέροντα, τον νιον εμένα ̓ ωστόσο
του κάκου πολεμάς καί σπρώχνεις με τα δώρα σου να πάρω κρυφά απ ̓ τον Αχιλλέα· τον ντρέπουμαι περίσσια, και φοβούμαι να πάρω από δικά του, γρήγορα μην έβγει σε κακό μου. Ωστόσο εγώ θα σε συντρόφευα κι ως το ακουσμένο το Άργος με την καρδιά μου, σε πλεούμενο για και πεζός μαζί σου,
και θα 'βλεπε τι αξίζω, αν του 'ρχονταν να σου ριχτεί κανένας.»
Αυτά είπε ο Ερμής, κι αμέσως πήδηξε πα στο ζεμένο αμάξι, και δίχως άργητα τα νιόλουρα και το μαστίγι αρπάζει,
και τα μουλάρια και τ ̓ αλόγατα πέρφανη ορμή γιομίζει.
Μα σύντας πια στους πύργους έφτασαν των πλοίων και στο χαντάκι,

στην ώρα πάνω που οι βαρδιάτορες το δείπνο τους συντάζαν, σε όλων τα μάτια πάνω εστάλαξεν ο Ψυχολάτης ύπνο'
κι όπως ανοίγει τις καστρόπορτες, τα μάνταλα τραβώντας, μπάζει τον Πρίαμο ευτύς, και πίσω του το αμάξι με τα δώρο
Καί σύντας στου Αχιλλέα τ ̓ ορθόψηλο καλύβι ομπρός έφτασαν, που οι Μυρμιδόνες για το ρήγα τους από κορμούς κομμένους
ελάτου είχαν στελιώσει, κι έριξαν και στέγαση από πάνω, τριφύλλια φουντωτά σωριάζοντας, κομμένα από λιβάδι'
και γύρα έφτιασαν για το ρήγα τους με σταυρωτά παλούκια μεγάλη αύλή ̓ κι εσφάλνα η πόρτα του μ ̓ έναν μονάχα σύρτη ελάτινο, που τρεις παιδεύουνταν Αργίτες να τον σπρώξουν, και τρεις ξανά το μέγα μάνταλο ν ̓ ανοίξουνε της πόρτας' μόνο ο Αχιλλέας και δίχως βόηθηση τον έσπρωχνε μονάχος ̓ όμως ο Ερμής στο γέροντα άνοιξεν ο πρωτοκλέφτης τότε·
κι ως του γοργού Αχιλλέα συνέμπασε τα πλούσια δώρα μέσα, στο χώμα από το αμάξι επήδηξε κι αυτά του συντυχαίνει:
«Αθάνατος λογιέμαι, γέροντα, θεός, μαζί σου που 'ρθα,
ο Ερμής σταλμένο μ ̓ έχει ο κύρης μου να σου σταθώ στη στράτα. Ωστόσο φεύγω έγώ ̓ δε θα 'θελα ν ̓ αντικριστώ στα μάτια
με του Πηλέα το γιο, τι αθάνατος θεός πρεπό δεν είναι
έτσι να δείχνει πια ολοφάνερα σ ̓ έναν θνητόν αγάπη.
Μα εσύ, σα μπεις, από τα γόνατα τον Αχιλλέα να πιάσεις,
και στον πατέρα και στη μάνα του την ομορφομαλλούσα
να τον ξορκίσεις, και στο τέκνο του, να μαλακώσει η οργή του.»
Αυτά είπε ο Ερμής, κι ευτύς στον Όλυμπο τον αψηλό μισεύει' κι ο Πρίαμος τότε από το αμάξι του πηδάει στο χώμα κάτω,
κι έμεινε ο Ιδαίος εκεί προσμένοντας, κι είχε το νου μη φύγουν
τ ̓ άτια κι οι μούλες τους. Κι ο γέροντας γραμμή τραβάει στο σπίτι, κει που ο Αχιλλέας ο αρχοντογέννητος βρισκόταν, και τον βλέπει μπροστά του. Οι συντρόφοι του απόμακρα καθόνταν δυο μονάχα τρογύρα τον γνοιάζονταν, ο Άλκιμος, ο γαύρος πολέμαρχος,
κι ο ψυχωμένος Αυτομέδοντας ̓ τι ότι είχε ξετελέψει.
που 'τρωγε κι έπινε, και στέκουνταν πλάι το τραπέζι ακόμα.
Και μπαίνει ο μέγας Πρίαμος άνιωστος, τον Αχιλλέα ζυγώνει,
τα δυο του πιάνει αμέσως γόνατα, και τ ̓ αντροφόνα χέρια,
τα φοβερά, φιλεί, που του 'χανε πολλούς υγιούς σκοτώσει.
Σε συφορά βαριά πώς έπεσε κανείς, ποτ τύχει κάποιον
να 'χει σκοτώσει μες στον τόπο του, και σε άλλες χώρες φτάνει, σε πλούσιου αρχόντου σπίτι, κι όλοι τους σαστίζουν που τον βλέπουν
παρόμοια κι ο Αχιλλέας εσάστισε να ιδεί τον Πρίαμο ομπρός του.

Σαστίσαν γύρα του κι οι σύντροφοι, κι ο ένας τον άλλο εθώρουν. Κι ο Πρίαμος τότε τέτοια αρχίνησε να λέει παρακαλώντας:
« Βάλε στο νου, Αχιλλέα θεόμορφε, τον κύρη το δικό σου'
ενός καιρού 'μαστε, στην τελείωση των γερατιών των έρμων. Μπορεί κι αυτός απ ̓ τους γειτόνους του να τυραννιέται γύρα,
κι ούτε ένα απ ̓ το κακό κι απ ̓ το άδικο διαφεντευτή δεν έχει.
Μα εκείνος, ζωντανός ακούγοντας πως είσαι, αναγαλλιάζει βαθιά στα φρένα, και νυχτόημερα τον δυναμώνει η ελπίδα,
τον ακριβό του υγιό πως κάποτε θα ιδεί απ την Τροία να γέρνει. Μα εγώ ο τρισάμοιρος, που αξιώθηκα τους γιους τους πιο αντρειωμένους
στην Τροία να κάνω την απλόχωρη, καί δε μου απόμεινε ένας! Είχα πενήντα γιους, σαν έφτασαν οι Αργίτες εδώ πέρα'
οι δεκαεννιά απ ̓ την ίδια εβγήκανε κοιλιά, τους άλλους όλους μες στο παλάτι μου τους γέννησαν άλλες γυναίκες που 'χα.
Οι πιο πολλοί απ ̓ τον Άρη εχάθηκαν τον άγριο, και τον έναν, ξεχωριστό, που μου παράστεκε την Τροία και μας τους ίδιους,
την πατρική του γη ως διαφέντευε, τον σκότωσες πριν λίγες μέρες, τον Έχτορα. Για χάρη του στα πλοία σας φτάνω τώρα, να τον λυτρώσω με την άμετρη την ξαγορά που φέρνω.
Έλα, σεβάσου τους αθάνατους, συμπόνεσε και μένα,
τον κύρη σου, Αχιλλέα, θυμάμενος ̓ πιο αξίζω εγώ συμπόνια'
τι εβάστηξα ό,τι δεν εβάστηξε κανείς θνητός στον κόσμο,
του αντρούς πού τους υγιούς μου εσκότωσε το χέρι να φιλήσω!»
Είπε, και τον καημό του εφούντωσε για το δικό του κύρη, κι έσπρωξε ανάλαφρα το γέροντα, το χέρι πιάνοντας του. Μαζί τους έπνιξαν οι θύμησες, τον έναν του αντρειωμένου
του Εχτόρου, κι έκλαιγεν, ως σούρνονταν μπρος στου Αχιλλέα τα πόδια'
θρηνούσε κι ο Αχιλλέας, τον κύρη του θυμάμενος, και πότε
τον Πάτροκλο, κι ως πέρα οι θρήνοι τους γιόμιζαν το καλύβι.
Μα σύντας ο Αχιλλέας εχόρτασεν ο αρχοντικός το κλάμα,
κι ο πόθος απ ̓ τα σπλάχνα του έφυγε κι από τα γόνατα του, πετάχτη απ ̓ το θρονί κι ανάσκωσε το γέροντα απ ̓ το χέρι, ψυχοπονώντας τον για το άσπρο του κεφάλι, τ ̓ άσπρα γένια, και κράζοντας τον με ανεμάρπαστα του συντυχαίνει λόγια:
« Άμοιρε εσύ και που ποτίστηκες πικρά φαρμάκια τόσα! Μονάχος να 'ρθεις πώς το βάσταξες στ ̓ Αργίτικα καράβια,
τον άντρα ν ̓ αντικρίσεις, που άμετρους και ψυχωμένους γιους σου σου χάλασα; Καρδιά από σίδερο στα στήθια αλήθεια κλείνεις! Μον ̓ έλα, στο θρονί για κάθισε, και τους καημούς μας όλους
να γαληνέψουν ας αφήσουμε, κι ας καίγεται η καρδιά μας·
όχι, δε βγαίνει τίποτα όφελος απ ̓ το φριχτό το κλάμα.
Τέτοια οι θεοί μαθές στους άμοιρους θνητούς έκλωσαν μοίρα,

να ζουν με πίκρες και με βάσανα, κι αυτοί περνούν ανέγνοιοι. Μπροστά στου Δία την πόρτα βρίσκουνται στημένα δυο πιθάρια, να 'χει να δίνει, το 'να βάσανα, το άλλο αγαθά γεμάτο.
Κι αν δώσει ο Δίας ο κεραυνόχαρος μαζί απ ̓ τα δυο σε κάποιον,
πότε λαχαίνει τούτος βάσανα, πότε χαρές μεγάλες.
Μ ̓ απ ̓ τα κακά μονάχα αν του 'δωσε, τον πνίγει η καταφρόνια, τον κυνηγάει λιμάγρα αβάσταχτη στην άγια γης απάνω,
και τριγυρνάει κι απ ̓ τους αθάνατους κι απ ̓ τους θνητούς διωγμένος.
Έτσι οι θεοί απ ̓ τα γεννητάτα του και στον Πηλέα χαρίσαν δώρα μεγάλα, και ξεχώριζε μες στους ανθρώπους όλους
σε πλούτη κι αγαθά, κι αφέντευε στους Μυρμιδόνες μέσα,
και μια θεά για να 'χει του 'δωκαν, θνητός κι ας ήταν, ταίρι. Όμως ο Δίας με δίχως βάσανα δεν άφησε και τούτον
γιους στο παλάτι του δε γέννησε, του θρόνου κληρονόμους·
έναν υγιό μονάχα αξιώθηκε λιγόχρονο, που μήτε
καν τώρα που γερνά τον γνοιάζομαι, τι απ ̓ την πατρίδα αλάργα κάθουμαι εδώ στην Τροία, τα τέκνα σου να τυραννώ και σένα! Και συ πιο πριν, ακούμε, γέροντα, χαιράμενος περνούσες'
τι απ ̓ όσους ζουν στη Λέσβο ανάμεσα, στου Μάκαρα τη χώρα, και στη Φρυγία και στον απέραντον Ελλήσποντο από πάνω,
δε σε νικούσε ουτ ̓ ένας, γέροντα, σε υγιούς και πλούτη, λένε. Μ ̓ απ ̓ τη στιγμή οι θεοί που σ ̓ έριξαν σ ̓ έτοιο κακό, μιαν ώρα γύρω απ ̓ το κάστρο δε σου απόλειψαν οι σκοτωμοί κι οι μάχες. Υπομονέψου ωστόσο, αδιάκοπα μη δέρνεσαι του κάκου'
δε βγαίνει από τη λύπη τίποτα· το γιο σου δε γυρίζεις πίσω ξανά· πιο πριν απάντεχε κι άλλο κακό να σ ̓ έβρει!»
Κι ο θεοπρόσωπος ο γέροντας απηλογήθη τότε:
« Μη μου ζητάς, αρχοντογέννητε, να κάτσω· ακόμα ο γιος μου παραριγμένος κάπου κοίτεται μες στο καλύβι· αχ έλα,
για λύτρωσε τον, με τα μάτια μου να τον ιδώ, και δέξου
την πλούσια ξαγορά που φέρνουμε ̓ γεια και χαρά σου, παρ ̓ τη! Κι έτσι να γύρεις στην πατρίδα σου γερός, αφού με αφήκες
και μένα ζωντανό, να χαίρουμαι του ήλιου το φως ακόμα.»
Τότε ο Αχιλλέας ο γοργοπόδαρος ταυροκοιτώντας του 'πε:
«Μη με φουρκίζεις τώρα, γέροντα! το 'χω κι εγώ στο νου μου να σου λυτρώσω πια τον Έχτορα ̓ τι ήρθε απ ̓ το Δία μηνύτρα η ίδια η μητέρα μου, του γέροντα της θάλασσας η κόρη.
Κι εγώ το νιώθω, Πρίαμε, σίγουρα, το νου μου δεν ξεφεύγει, κάποιος θεός εδώ πως σ ̓ έφερε στ ̓ Αργίτικα καράβια'

τι άλλος κανείς ως τα λημέρια μας δε θα βαστούσε να 'ρθει, κι ας ήταν νιος· οι φυλάκτορες θα τόνε βλέπαν κι ούτε
το σύρτη από την πόρτα μου εύκολα μπορούσε να κουνήσει. Γι ̓ αυτό τα φρένα μες στον πόνο μου μη μου ταράζεις τώρα, και σένα απ ̓ το καλύβι, γέροντα, τον ίδιο μην πετάξω,
κι ας είσαι ικέτης μου ̓ το θέλημα του Δία πατώντας έτσι.»
Είπε, κι ο γέροντας φοβήθηκε κι υπάκουσε στο λόγο.
Τότε ο Αχιλλέας σα λιόντας πήδηξε κι όξω απ ̓ την πόρτα εβγήκε, όχι μονάχος του ̓ τον Άλκιμο πήρε μαζί του ακόμα
και τον αντρόκαρδο Αυτομέδοντα, τους δυο πιστούς συντρόφους, που απ ̓ τον καιρό που έχάθη ο Πάτροκλος πιο απ ̓ όλους αγαπούσε.
Και πιάνουν τότε οι τρεις και τ ̓ άλογα ξεζεύουν και τις μούλες,
κι ως φέραν μέσα το βροντόφωνο του γέροντα διαλάλη,
να κάτσει σε σκαμνί τον έβαλαν κι από το στέριο κάρο
το βιος ξεφόρτωσαν το αρίφνητο, την ξαγορά του Εχτόρου'
κι αφήκαν μόνο ένα καλόφαντο πανί και δυο κιλίμια,
να 'ναι ο νεκρός, ως θα τον έπαιρναν να φύγουν, σκεπασμένος. Μετά τις σκλάβες όξω εφώναξε και λέει να τον ασκώσουν
πέρα μακριά, κι αφού τον λούσουνε, να τον αλείψουν μύρα·
τι αλλιώς, το γιο του ο Πρίαμος βλέποντας, μπορούσε στον καημό του
ν ̓ αφήσει να ξεσπάσει η πίκρα του ̓ κι αν θύμωνε ο Αχιλλέας,
θα τον εσκότωνε, το θέλημα του Δία πατώντας έτσι.
Κι ως οι γυναίκες τον απόλουσαν και τον άλειψαν μύρα
και γύρα το χιτώνα του 'βαλαν και τ ̓ όμορφο κιλίμι,
πήρε ο Αχιλλέας και τον απίθωσε στο στρώμα πάνω ατός του,
κι οι σύντροφοι του τον εσήκωσαν στο τορνευτό καρότσι.
Τότε ο Αχιλλέας θρηνώντας έκραξε το σύντροφο του κι είπε:
« Μη μου χολιάζεις, όχι, Πάτροκλε, σα μάθεις και στον Άδη
το θείο τον Έχτορα πως λύτρωσα και δίνω πίσω ̓ τι όσα
μου 'δωσε ο κύρης του γι ̓ αντίμεμα του πεταμού δεν είναι.
Και συ απ ̓ αυτά θα πάρεις, έννοια σου, το μερτικό που πρέπει.»
Είπε ο Αχιλλέας ο αρχοντογέννητος, και στο καλύβι πίσω μπαίνοντας κάθισε στ ̓ ωριόπλουμο θρονί, που πριν καθόταν, στον τοίχο αντίκρα, κι έτσι εμίλησε στο γέροντα γυρνώντας: «Ο γιος σου, Πρίαμε, πια λυτρώθηκε, το θέλημα σου εγίνη,
κι απά στο στρώμα τώρα κοίτεται ̓ θα τόνε ιδείς κι ατός σου ευτύς ως φέξει, κουβαλώντας τον ̓ καιρός για δείπνο τώρα. Κι η Νιόβη ακόμα η καλοπλέξουδη στερνά να φάει θυμήθη, που δώδεκα παιδιά της έχασε στο αρχοντικό της μέσα, γιους έξι στον ανθό της νιότης τους και θυγατέρες έξι·

τους γιους ο Απόλλωνας τους σκότωσε με το αργυρό δοξάρι θυμώνοντας της Νιόβης, κι η Άρτεμη τις κόρες η δοξεύτρα, με τη Λητώ τη ροδομάγουλη καθώς συνεριζόταν,
τάχα παιδιά πολλά πως γέννησε, και δυο η Λητώ μονάχα' όμως εκείνοι, δυο κι ας ήτανε, της τα σκότωσαν όλα.
Μέρες εννιά κοιτόνταν στο αίμα τους, κι ουτ ̓ ένας δε βρισκόταν για να τα θάψει ̓ τι είχε γύρω τους τον κόσμο ο Δίας πετρώσει. Τέλος, στις δέκα απάνω, τα 'θαψαν οι αθάνατοι του Ολύμπου' κι αύτη να κλαίει σαν πια κουράστηκε, στερνά να φάει θυμήθη. Τώρα σε βράχια κάπου, ανάμεσα σε απάτητα φαράγγια,
στη Σίπυλο, που λεν πως διάλεξαν οι αθάνατες νεράιδες
να 'χουν λημέρι, και χορεύουνε στον Αχελώο τρογύρα, κλωσάει τους πόνους τους θεόσταλτους, κι ας έχει γίνει πέτρα. Ομπρός λοιπόν, σεβάσμιε γέροντα, κι εμείς να φάμε τώρα,
κι έχεις καιρό να κλάψεις έπειτα τον ακριβό το γιο σου,
στο κάστρο ως θα τον μπάσεις ̓ κλάματα —αλλά στ ̓ αλήθεια αξίζει!»
Είπε ο Αχιλλέας, και σβέλτος πήδηξε, κι αρνί κάτασπρο σφάζει· κι οι σύντροφοί του, ευτύς που το 'γδαραν, το γνοιάστηκαν ως πρέπει,
το λιάνισαν μετά και πέρασαν στις σούβλες τα κομμάτια,
κι ως στη φωτιά με τέχνη τα 'ψησαν, τ ̓ αποτραβήξαν όλα.
Τότε ο Αυτομέδοντας μες σε όμορφα πανέρια στο τραπέζι
ψωμί μοιράζει, κι ο πανέμνοστος γιος του Πηλέα το κρέας.
Κι έτσι πια εκείνοι ομπρός τους στα έτοιμα φαγιά τα χέρια άπλωσαν και σύντας του πιοτού θαράπεψαν και του φαγιού τον πόθο,
να καμαρώνει ο Πρίαμος άρχισε τον Αχιλλέα, θωρώντας
πόσο τρανός φαινόταν κι όμορφος, με τους θεούς παρόμοιος. Ωστόσο κι ο Αχιλλέας καμάρωνε το γέροντα αντικρύ του,
το αρχοντικό του θώρι βλέποντας, το λόγο του γρικώντας.
Μα πια σα χόρτασαν θαμάζοντας ο ένας τον άλλο, πρώτος
Ο Πρίαμος πήρε ο θεοπρόσωπος κι αρχίνησε να λέει:
« Βάλε με τώρα, αρχοντογέννητε, να γείρω σε κλινάρι, καιρό μη χάνεις, τον ολόγλυκο τον ύπνο να χαρούμε ̓
τι μάτι ακόμα εγώ δε σφάλιξα στα βλέφαρα από κάτω
από την ώρα που τα χέρια σου νεκρό το γιο μου έριξαν, μον ̓ όλο κλαίω και τα φαρμάκια μου τα μύρια αναχαράζω,
μες στη φραγμένη αυλή μου ως κοίτουμαι, στη λάσπη κυλισμένος. Μα τώρα και κρασί κατέβασα φλογάτο απ ̓ το λαιμό μου
και ψωμί γεύτηκα ̓ πρωτύτερα θροφή δεν είχα αγγίξει.»
Αυτά είπε, κι ο Αχιλλέας τους συντρόφους προστάζει και τις δούλες στο σκεπαστό να στρώσουν γρήγορα, και βυσσινιά να βάλουν

ώρια στρωσίδια, κι από πάνω τους ν ̓ απλώσουν αντρομίδες,
κι ακόμα και σγουρές για σκέπασμα φλοκάτες από πάνω.
Κι εκείνες βγήκαν απ ̓ την κάμαρα με τα δαδιά στα χέρια,
και γρήγορα, με βιάση ως δούλευαν, τους στρώσαν δυο κλινάρια.
Τότε ο Αχιλλέας ο γοργοπόδαρος πειράζοντας τον είπε:
«Γέροντα, απόξω τώρα πλάγιασε, κανείς τυχόν Αργίτης
μη φτάσει εδώ από τους πρωτόγερους, που κάθε τόσο έρχονται μαζί να βουλευτούμε θέλοντας, σε αρχόντους ως ταιριάζει. Κανείς τους αν σε ιδεί στην άφωτη, γοργή νυχτιά, να τρέξει μπορεί, του ρήγα του Αγαμέμνονα μεμιάς να το προκάνει,
κι έτσι το γιο σου ως να λυτρώσουμε πολύς καιρός περάσει. Μον ̓ έλα τώρα, δωσ ̓ μου απόκριση και πες την πάσα αλήθεια: Σαν πόσες μέρες θες για του Έχτορα του αρχοντικού το ξόδι, για να μην μπω κι εγώ στον πόλεμο και να κρατώ τ ̓ ασκέρι;»
Κι ο θεοπρόσωπος ο γέροντας του απηλογήθη τότε:
«Αν να με αφήσεις θες τον Έχτορα τον αντρειανό να θάψω, αυτό, Αχιλλέα, να κάνεις, κι άμετρη θα σου χρωστούσα χάρη: Κλεισμένοι στο καστρί βρισκόμαστε, το ξέρεις, κι είναι αλάργα τα ξύλα απ ̓ το βουνό ως να φέρουμε, κι οί Τρώες δειλιούν περίσσια.
Μέρες εννιά μες στο παλάτι μου θα τον μοιρολογούμε,
στις δέκα πάνω θα τον θάψουμε κι η μακαριά θα γένει,
μετά, στις έντεκα, από πάνω του θ ̓ ασκώσουμε μνημούρι,
και πια στις δώδεκα στον πόλεμο θα μπούμε, αν είναι ανάγκη.»
Και τότε ο αρχοντικός, γοργόποδος του μίλησε Αχιλλέας: «Και τούτα θα σου γίνουν, γέροντα, καθώς τα θέλεις τώρα'
θα ορίσω να σκολάσει ο πόλεμος όσον καιρό γυρεύεις.»
Αυτά είπε, κι έπιασε το γέροντα στο χέρι το δεξιό του,
πα στον αρμό, καμιά στα σπλάχνα του μην έχει πια τρομάρα.· Έτσι σε λίγο στον αυλόγυρο κοιμόντουσαν εκείνοι,
ο γέρο Πρίαμος κι ο διαλάλης του, κι οι δυο τους μυαλωμένοι. Κοιμόταν κι ο Αχιλλέας στο στέριο του μέσα βαθιά καλύβι,
και δίπλα του είχε η ροδομάγουλη ξαπλώσει Βρισοπούλα.
Οι άλλοι, θνητοί καστροπολέμαρχοι κι αθάνατοι, εκοιμόνταν ολονυχτίς, απ ̓ τον ολόγλυκο τον ύπνο δαμασμένοι'
μονάχα τον Ερμή δεν έπιανε τον πρωτοκλέφτη ο γύπνος,
τι μες στο νου του στριφογύριζε το πως θα ξεμακρύνει
το βασιλιά τον Πρίαμο απ ̓ τ ̓ άρμενα, κρυφά απ ̓ τους θυροκράτες' τρέχει και στέκεται από πάνω του κι αυτά του λέει τα λόγια:
« Κακό δε βάζει ο νους σου, γέροντα, κι έτσι κοιμάσαι ανέγνοιος μες στους αντίμαχους, απείραχτο μια κι ο Αχιλλέας σ ̓ αφήκε.

Το γιο σου τώρα κι αν ελύτρωσες με τα πολλά σου δώρα,
όμως οι γιοι σου λέω που απόμειναν για τη ζωή σου εσένα τριπλά θα δώσουν, ο Αγαμέμνονας, ο γιος του Ατρέα, σα μάθει εδώ πως βρίσκεσαι, κι αντάμα του το μάθουν κι οι άλλοι Αργίτες.»
Είπε, κι ο γέροντας ετρόμαξε, και ξύπνησε τον κράχτη,
κι ο Ερμής τις μούλες και τ ̓ αλόγατα τους ζεύει, και με βιάση · μέσα απ ̓ τ ̓ ασκέρι τους διαπέρασε, κι ουδέ ψυχή τους είδε.
Μα σύντας φτάσαν στου ωριορέματου του ποταμού το διάβα, στου πολυστρόβιλου του Σκάμαντρου, που είχε γεννήσει ο Δίας, ο Ερμής για τον τρανό τον Όλυμπο ξανακινάει και φεύγει.
Κι ως φάνη απά στη γης απλώνοντας η Αυγή η κροκομαντούσα, εκείνοι προς το κάστρο τ ̓ άλογα με στεναγμούς και θρήνους κεντούσαν το νεκρό τον έσερναν οι μούλες, και κανένας
πριν άλλος άντρας για ομορφόζωνη γυναίκα δεν τους είδε
εξόν απ ̓ τη Κασσάντρα, που έμοιαζε με τη χρυσή Αφροδίτη·
τι ως είχε ανέβει απά στα Πέργαμα, στο αμάξι; ορθό να στέκει τον ακριβό της κύρη εξέκρινε, μαζί και το διαλάλη.
Κι ως είδε το νεκρό να κοίτεται στο κάρο με τις μούλες,
σέρνει τρανή φωνή σκληρίζοντας σε όλο το κάστρο γύρα:
« Ελάτε, Τρώες και Τρωαδίτισσες, τον Έχτορα να ιδείτε,
που άλλες φορές αναγαλλιάζατε, σα γύριζε απ ̓ τη μάχη
γερός, τι αλήθεια κι ήταν σε όλους μας η πιο τρανή αναγάλλια!»
Αυτά είπε, και κανείς δεν έμεινε μήτε άντρας μες στο κάστρο μήτε γυναίκα, τι ανεβάσταχτος τους έπνιγε όλους πόνος. Στις πόρτες έσμιξαν το γέροντα, με το νεκρό που ερχόταν
κι απ ̓ όλους πρώτες η γυναίκα του κι η σεβαστή του η μάνα συρομαδιούνταν στο καλότροχο χιμίζοντας καρότσι,
κι ανακρατούσαν το κεφάλι του, κι όλοι εθρηνούσαν γύρω.
Κι όλη τη μέρα αυτή θα δέρνουνταν, ως να βουτήξει ό γήλιος, χύνοντας δάκρυα για τον Έχτορα στο καστροπόρτι απόξω, αν απ ̓ το αμάξι απάνω ο γέροντας δε φώναζε στον κόσμο:
« Στις μούλες να διαβούν ανοίξετε! Και σαν τον κουβαλήσω στο σπίτι μέσα, να χορτάσετε μπορείτε τότε θρήνο.»
Είπε, κι εκείνοι επαραμέρισαν, για να διαβεί τ ̓ αμάξι.
Κι αφού τον μπάσαν μες στο σπίτι του το ξακουστό, τον βαλαν
πα σε κλινάρι, και του αράδισαν τραγουδιστάδες δίπλα,
το μοιρολόι που πρώτοι αρχίνιζαν, και το θλιφτό σκοπό τους μοιρολογούσαν, κι αποκρίνουνταν με κλάματα οι γυναίκες. Πρώτη η Αντρομάχη η χιονοβράχιονη κινάει το μοιρολόγι, κρατώντας το κεφάλι του Έχτορα του αντροφονιά στα χέρια:

« Άντρα μου, εχάθης πα στα νιάτα σου, κι εμένα αφήνεις χήρα στο σπίτι μέσα, κι είναι ανήλικο, μικρό παιδάκι ο γιος μας,
που οι δόλιοι, εσύ κι εγώ, γεννήσαμε, κι ουδέ που θα προφτάσει να μας τρανέψει λέω ̓ πρωτύτερα συθέμελο το κάστρο
θα πατηθεί, τι αλήθεια εχάθηκες εσύ ο διαφεντευτής του,
που τις σεμνές γυναίκες γλίτωνες και τα μωρά παιδιά τους.
Σε λίγο τούτες μέσα στ ̓ άρμενα τα βαθουλά μισεύουν,
το ίδιο κι έγώ ̓ κι εσύ για αντάμα μου θα ταξιδέψεις, γιε μου,
κι εκεί να κάνεις θα σε βάζουνε δουλειές αταίριαστες σου, μοχτώντας μπρος σε αφέντη ανήμερο, για θα σε αρπάξει κάποιος απ ̓ τους Αργίτες, κι απ ̓ τους πύργους μας θα σε γκρεμίσει, αλί μου,
όλο θυμό, που ο μέγας Έχτορας του σκότωσε για αδέρφι·
για γιο για κύρη ̓ τι την άμετρη τη γη περίσσιοι Αργίτες
έχουν δαγκάσει κάτω απ ̓ του Έχτορα τα χέρια αλήθεια ως τώρα. Δεν ήταν μαλακός ο κύρης σου στην άγρια μέσα μάχη·
γι ̓ αυτό χτυπιέται ο κόσμος σύψυχος στο κάστρο τώρα ολούθε' και στους γονιούς σου πένθος, Έχτορα, και κλάματα χαρίζεις, όμως εμένα απ ̓ όλους πότισες το πιο πικρό φαρμάκι'
τι από το στρώμα σου πεθαίνοντας δε μου άπλωσες τα χέρια,, κι ούτε καμιά απ ̓ το στόμα σου άκουσα παρηγοριάς κουβέντα, μέρα και νύχτα εγώ στους θρήνους μου να την κρατώ στο νου μου!»
Τέτοια θρηνώντας έλεε, κι έκλαιγαν μαζί της κι οι γυναίκες. Κι η Εκάβη αναμεσό τους κίνησε πικρό το μοιρολόγι:
« Έχτορα εσύ, που απ ̓ όλους πιότερο τους γιους μου σε αγαπούσα,
όσο μου εζούσες πριν, οι αθάνατοι σου 'χαν περίσσια αγάπη,
όμως και τώρα λέω σε γνοιάστηκαν, κι ας είσαι σκοτωμένος. Τους άλλους ο Αχιλλέας ο γρήγορος σαν έπιανε τους γιους μου, πέρα απ ̓ τη θάλασσα την άκαρπη στην Ίμπρο τους πουλούσε, στη Σαμοθράκη, στην ολόισκιωτη, καταχνιασμένη Λήμνο.
Όμως εσένα σε θανάτωσε με το μακρύ κοντάρι,
κι όλο στο μνήμα γύρω σ ̓ έσουρνε του ακράνη του, που του 'χες σκοτώσει εσύ ̓ μα κι έτσι ο Πάτροκλος δεν αναστήθηκε, όχι!
Και τώρα ολόδροσος στο σπίτι σου μου κοίτεσαι, πριν λίγο
σα να σκοτώθης, λες κι ο Απόλλωνας ο Ασημοδοξαράτος
με τις απόνετες σαγίτες του σ ̓ έχει απαλά σκοτώσει.»
Έτσι τον έκλαιε, κι όλοι γύρα της αλάγιαστα εθρηνούσαν. Κι η Ελένη αναμεσό τους κίνησε στερνή το μοιρολόγι:
« Έχτορα εσύ, που απ ̓ τ ̓ αντραδέρφια μου πιο απ ̓ όλους αγαπούσα,
άντρας μου ο Πάρης ο πεντάμορφος λογιέται, που εδώ πέρα

μ ̓ έχει φερμένη—αχ και να πέθαινα πριν γίνουν όλα ετούτα! Είκοσι χρόνια κιόλα εδιάβηκαν από τη μαύρη μέρα
που έφυγα εκείθε και παράτησα τη γη την πατρική μου,
κι όμως πικρό σου εγώ δεν άκουσα μήτε άσκημο σου λόγο· κι άλλος τυχόν μαζί μου αν τα 'βαζε στο σπίτι—για κουνιάδα για αντράδερφος για συννυφάδα μου μαθές ωριομαντούσα
για η πεθερά (τι σαν πατέρας μου γλυκός ο πεθερός μου), εσύ μιλώντας τον αμπόδιζες, του γύριζες τη γνώμη
με την περίσσια καλοσύνη σου, με τα γλυκά σου λόγια. Γι ̓ αυτό και σένα τώρα αλάρωτα και μένα κλαίω την έρμη· τι πια στην Τροία κανείς δεν έμεινε να θέλει το καλό μου, μήτε να δείχνει μου συμπόνεση ̓ με σιχάθηκαν όλοι!»
Τέτοια θρηνώντας έλεε, κι έκλαιγε κι ο κόσμος όλος γύρα.
Και τότε ο γέρο Πρίαμος μίλησε γυρνώντας στο λαό του: «Όμπρός οι Τρώες, να κουβαλήσετε στο κάστρο εδώ τα ξύλα, και μη φοβάστε να σας στήσουνε κρυφό καρτέρι οι Αργίτες·
τι ως ο Αχιλλέας με ξεπροβόδιζεν από τα πλοία, μου το 'πε, πριν ξημερώσουν μέρες δώδεκα πως δε θα μας χτυπήσουν.»
Είπε, κι εκείνοι ευτύς στα κάρα τους βόδια και μούλες ζεύουν, και δίχως άργητα μαζεύουνται μετά μπροστά απ ̓ το κάστρο. Μέρες εννιά περνούν, κι αρίφνητα φορτώματα σώριαζαν
κι όντας στις δέκα πάνω επρόβαλεν η Αυγή η λαμπροφωτούσα, τον αντρειωμένο έβγαζαν Έχτορα με θρήνους, και στα ξύλα ψηλά από πάνω τον απίθωσαν, κι ευτύς φωτιά του έβαλαν.
Κι η Αυγή σα φάνη η πουρνογέννητη και ροδοδαχτυλάτη, τρογύρα απ ̓ την πυρά εμαζώχτηκαν του ξακουσμένου Εχτόρου
ο κόσμος όλος· κι ως συνάχτηκαν κι όλοι μαζί βρέθηκαν,
πήραν και σβήσαν με φλογόμαυρο κρασί τη θράκα πρώτα
από μιαν άκρη ως άλλη, ως που 'φτασε της πυρκαγιάς η λύσσα' μετά μάζεψαν τ ̓ άσπρα κόκαλα τ ̓ άδέρφια κι οι συντρόφοι θρηνώντας, κι έτρεχαν τα κλάματα στα μαγουλά τους βρύση.
Κι ως τα σύναξαν, σε κατάχρυση τα βαλαν μέσα θήκη,
με βυσσινί απαλό περίγυρα σκουτί σκεπάζοντας τα,
και σε ανοιγμένο λάκκο τα 'χωσαν με βιάση, κι από πάνω
με πέτρες κλειδωτές τον έστρωσαν μεγάλες πέρα ως πέρα'
και βιαστικά το χώμα εσώρωσαν, και γύρα έστησαν βάρδιες,
μην τύχει πριν και πέσουν πάνω τους οι Αργίτες οι αντρειωμένοι. Κι ως πια ψηλά το χώμα εσώρωσαν, γυρνούν και φεύγουν πίσω' μετά σε πλούσιες τάβλες έτρωγαν, με τάξη συναγμένοι,
μέσα στου Πριάμου, του τρισεύγενου ρηγάρχη, το παλάτι.
Έτσι τον έθαψαν τον Έχτορα, το γαύρο αλογομάχο.
Ωστόσο ο Νέστορας, κι ας έπινε, γρικάει τα χουγιαχτά τους,
και στου Ασκληπιού το γιο ανεμάρπαστα γυρνάει και κρένει λόγια: «Αρχοντικέ Μαχάονα, λόγιασε πού θα μας βγάλουν τούτα!
Δίπλα στα πλοία των αντρειωμένων μας ο τάραχος πληθαίνει'
μα κάθου εσύ εδώ πέρα κι ήσυχος κρασί φλογάτο πίνε,
ως η Εκαμήδη η καλοπλέξουδη νερό να σου ζεστάνει,
για να σε λούσει από τα γαίματα, κι εγώ σε κάποιο ωστόσο
θ ̓ ανέβω ξάγναντο, και γρήγορα τι γίνεται θα μάθω.»
Είπε, και πήρε το καλόφτιαστο σκουτάρι, που κοιτόταν
μες στο καλύβι, του αλογάτορα του γιου του Θρασυμήδη,
το αστραφτερό, τι αυτός του κύρη του κρατούσε το σκουτάρι'
και το γερό κοντάρι του άρπαξε, το καλοακονισμένο.
Μ ̓ απ ̓ το καλύβι ως βγήκε, εστάθηκε, ντροπές θωρώντας μπρος του,
τους Αχαιούς να φεύγουν, πίσω τους τους Τρώες τους αντρειωμένους
να τους χτυπούνε, και το Αργίτικο τειχί πεσμένο χάμω.
Πώς κύμα απόκουφο ανατάραξε το μέγα πέλαο ξάφνου,
τι σφουριχτοί σε λίγο αγέρηδες προσμένει να χυθούνε,
και μήτε δώθε παίρνει απίδρομο και μήτε κείθε ακόμα,
ως που να στρώσει αγέρας σίγουρος, ψηλά απ ̓ το Δία σταλμένος·
όμοια διχόγνωμος κι ο γέροντας με σπαραγμένα σπλάχνα στους Αχαιούς τους αλογάρηδες μια γύρευε να τρέξει,
και μια στον άρχοντα Αγαμέμνονα, το γιο του Ατρέα το γαύρο. Κι ως διαλογίζουνταν, του εικάστηκε το πιο καλό, του Ατρέα
το γιο να σμίξει. Κι οι άλλοι εμάχουνταν ο ένας του άλλου χτυπώντας,
και γύρα απ ̓ τα κορμιά τους ο άσπλαχνος χαλκός αντιδονούσε, με τα σπαθιά και με τα δίκοπα κοντάρια ως πολεμούσαν.
Εκεί τους αντρειανούς ο Νέστορας ρηγάδες ανταμώνει,
που απ ̓ τα καράβια τώρα ανέβαιναν, όσοι ήταν λαβωμένοι,
τον Οδυσσέα, τον Αγαμέμνονα και τον τρανό Διομήδη'
τι ήταν αλάργα από τον πόλεμο βγαλμένα τα καράβια,
στης ψαριάς θάλασσας το ακρόγιαλο. Τα πρώτα τα 'χαν σύρει βαθιά στον κάμπο, και στις πρύμνες τους το καστροτείχι εχτίσαν τι όλα τους τ ̓ άρμενα δεν μπόρεσε το απλόχωρο ακρογιάλι
να τα χωρέσει, και στριμώχτηκαν περίσσια τα φουσάτα ̓

και σκαλωτά λοιπόν τα τράβηξαν, και του γιαλού γιομώσαν το στόμα το φαρδύ που ανοίγουνταν μέσα στους δυο τους κάβους.
Τώρα κι αυτοί, τη μάχη θέλοντας και τη σφαγή να ιδούνε, ακουμπισμένοι στα κοντάρια τους μαζί ετραβούσαν όλοι, και σπάραζε η καρδιά στα στήθια τους· και ξάφνου εκεί ανταμώνουν
το γέρο Νέστορα, και τρόμαξε στα σωθικά η καρδιά τους. και τότε ο ρήγας Αγαμέμνονας τον έκραξε και του 'πε: «Γιε του Νηλέα, ρηγάρχη Νέστορα, των Αχαιών η δόξα, εδώ τι φτάνεις τώρα αφήνοντας την καταλύτρα μάχη;
Ο τρανός Έχτορας τα λόγια του φοβάμαι μην τελέψει,
που κάποτε είπε φοβερίζοντας μέσα στους Τρώες μιλώντας, πως δε θα γύρει απ ̓ τα πλεούμενα, να ξαναμπεί στο κάστρο, φωτιά πριν βάλει στα καράβια μας κι όλους εμάς ξεκάμει. Τέτοιες φοβέρες κείνος έλεγε ̓ τώρα αληθεύουν όλα.
Κακό που με 'βρε! Κι οι αποδέλοιποι καλαντρειωμένοι Αργίτες
ως ο Αχιλλέας χολιάζουν μέσα τους κρυφά κι αυτοί μαζί μου,
κι ουδέ να κάνουν θέλουν πόλεμο στων καραβιών τις πρύμνες.» Γυρνώντας ο γερήνιος Νέστορας ο αλογολάτης του 'πε:
« Αλήθεια, αυτά που λες τα βλέπουμε μπροστά μας όλα, κι ούτε ο αψηλοβρόντης Δίας θα δύνουνταν τα που 'γιναν ν ̓ αλλάξει. Το καστροτείχι πάει, μας γκρέμισε, που το θαρρούσαμε όλοι πως άπαρτο προπύργι θα 'στέκε σε μας και στ ̓ άρμενά μας.
Κι αυτοί με πείσμα τώρα αλάγιαστο μπρος στα γοργά καράβια παλεύουν δε θωρούν τα μάτια σου, και μια και δυο αν κοιτάξεις, πούθε μεριά οι χτυπιές τους έρχουνται και σπάσαν οι δικοί μας·
έτσι όλοι ανάκατα σκοτώνουνται, και φτάνει ο αχός στα ουράνια. Μ ̓ ας δούμε εμείς καλοζυγιάζοντας τι θ ̓ απογίνει τώρα.
Κάτι ας σκεφτούμε ̓ εγώ δε θα 'λεγα στη μάχη εσείς να μπείτε,
τι δεν μπορεί στ ̓ αλήθεια πόλεμο να κάνει ο λαβωμένος.»
Κι ο πρωταφέντης Αγαμέμνονας απηλογιά του δίνει:
«Μια και χτυπιούνται τώρα, Νέστορα, στων καραβιών τις πρύμνες κι άδικα πήγε το καλόφτιαστο τειχί και το χαντάκι,
που τόσο οι Δαναοί παιδεύτηκαν, και μες στα στήθη έλπιζαν
πως άπαρτο προπύργι θα 'στεκε σε μας και στ ̓ άρμενα μας,
στο Δία θα πει τον τρανοδύναμο πως έτσι αρέσει τώρα,
εδώ μακριά από το Άργος άχναρα ν ̓ αφανιστούν οι Αργίτες. Και τότε το 'ξερα, όντας έδινε σε μας ο Δίας το χέρι,
και τώρα ξέρω που ως αθάνατους θεούς δοξάζει εκείνους, και τα δικά μας χέρια τα 'δεσε και την ορμή μας κόβει.
Μα τώρα ελατέ ομπρός, το λόγο μου ν ̓ ακούσουμε όλοι θέλω:

«Όσα καράβια δίπλα βρίσκουνται στο κύμα ανασερμένα, βαθιά, τραβώντας, να τα ρίξουμε στη θάλασσα την άγια,
να τα κρατήσουν οι αγκυρόπετρες ως να πλακώσει η νύχτα η αθάνατη ̓ μπορεί τον πόλεμο να πάψουν πάλε απόψε
οι Τρώες, και τότε λέω να ρίξουμε και τ ̓ άλλα μας καράβια.
Ντροπή δεν είναι απ ̓ το ξεκλήρισμα και νύχτα να γλιτώσεις ̓ παρά ν ̓ αφανιστείς, καλύτερα στα πόδια να το βάλεις.» Ταυροκοιτώντας ο πολύβουλος του απάντησε Οδυσσέας:
« Ατρείδη, τι είναι αυτός που ξέφυγε τα δυο σου χείλια ο λόγος; Εσύ άλλους θα 'ξιζε, κακότυχε, να κυβερνάς —κιοτήδες,
και μόνο εμάς να μην αφέντευες, που ο Δίας μας έχει δώσει από τα νιάτα ως τα γεράματα να κλώθουμε πολέμους φριχτούς αδιάκοπα, ως που ο θάνατος να μας πετύχει κάπου. Με τα σωστά σου το πλατύρουγο των Τρωών γυρεύεις κάστρο να παρατήσουμε, για χάρη του που έχουμε τόσα πάθει;
Σώπα, μην τύχει και το λόγο σου κι άλλος γρικήσει Αργίτης, λόγο, που λέω ποτέ δε θα 'πρεπε στο στόμα να τον βάλει κανένας φρόνιμος, που θα 'ξερε να κρένει μυαλωμένα
καί βασιλιά ραβδί στα χέρια του κρατάει και τον ακούνε τόσα φουσάτα, σαν τ ̓ Αργίτικα που εσύ αφεντεύεις τώρα. Μα τέτοια τώρα που ξεστόμισες θα πω μυαλό δεν έχεις· ζητάς τα καλοκούβερτα άρμενα να ρίξουμε στο κύμα,
όσο βαστούν ακόμα ο πόλεμος κι η χλαλοή· δε φτάνει
που οι Τρώες νικούνε; να τους κάνουμε κι άλλο χατίρι θέλεις, κι εμάς να μας πλακώσει αφεύγατος χαμός; τι οι Αργίτες όλοι,
τ ̓ άρμενα αν ρίξουμε στη θάλασσα, δε θα βαστήξουν άλλο,
μον ̓ θα κοιτάξουν πώς να φύγουνε τη μάχη απαρατώντας'
κι έτσι η βουλή σου θα μας ρήμαζε, των Αχαιών ρηγάρχη!»
Κι ο πρωταφέντης Αγαμέμνονας του απηλογήθη κι είπε:
«Πολύ, Οδυσσέα, βαρύς ο λόγος σου κι ως την καρδιά με βρίσκει' μα εγώ απ ̓ τους Αχαιούς δε γύρεψα ποτέ μου αθέλητα τους
τα καλοκούβερτα στη θάλασσα να ρίξουμε καράβια.
Μ ̓ ας δώσει κάποιος σας καλύτερη βουλή από τούτη τώρα, για νιος για γέρος είναι, πρόθυμα κι εγώ να συνακούσω.» Τότε ο Διομήδης ο βροντόφωνος γυρνώντας αποκρίθη:
«Ο άντρας αυτός εδώ είναι, αλάργα μας μην τον ζητάμε, φτάνει σ ̓ ό,τι τυχόν θα πω ν ̓ ακούσετε, και μη βαρυγνωμήστε
και πείτε εγώ πως είμαι απ ̓ όλους σας ο πιο μικρός στα χρόνια. Βαστώ κι εγώ από κύρη αντρόκαρδο και το 'χω για καμάρι,
απ ̓ τον Τυδέα, που χώμα ανάχυτο στη Θήβα τον σκεπάζει.

Τρεις ο Πορθέας υγιούς εγέννησε δίχως ψεγάδι, κι όλοι
στην Καλυδώνα την απόγκρεμη και στην Πλευρώνα εζούσαν, τον Άγριο, δεύτερο το Μέλανα, στερνό το γαύρο Οινέα,
τον τρίτο απ ̓ όλους και καλύτερο, του κύρη μου τον κύρη.
Κι έμεινε αυτός εκεί, μα ο κύρης μου γυρνώντας πέρα δώθε
ρίζωσε στο Άργος ̓ έτσι θέλησεν ο Δίας κι οι αθάνατοι οι άλλοι. Μια κόρη του Αδράστου παντρεύτηκε κι αρχοντεμένα εζούσε σε πλούσιο σπίτι ̓ σταροχώραφα δικά του πλήθος είχε
κι άλλα πολλά τρογύρα χτήματα με δέντρα και μ ̓ αμπέλια ̓
κι είχε και πλήθος αρνοκάτσικα, και πρώτος στο κοντάρι
απ ̓ τους Αργίτες ̓ θα 'χετε ακουστά και σεις αν είπα αλήθειες. Λοιπόν δε σέρνω από δειλιάρικη γενιά και τιποτένια,
για ν ̓ αψηφήσετε το λόγο μου, σωστός τυχόν αν είναι. - Ομπρός, και λαβωμένοι ως είμαστε, να μπούμε μες στη μάχη ̓ η ανάγκη το καλεί. Κι ας μείνουμε, χωρίς να πολεμούμε,
μακριά από τις ριξιές, κανένας μας μη λαβωθεί και πάλε.
Τους άλλους όμως να γκαρδιώσουμε, που ως τώρα, τη ζωή τους φυλάγοντας, αλάργα στέκουνται και στ ̓ άρματα δε μπαίνουν.» Είπε, κι αυτοί, γρικώντας, πρόθυμα συνάκουσαν το λόγο'
κι ευτύς κίνησαν, κι ο Αγαμέμνονας τραβούσε ομπρός ο ρήγας. Κι ο κοσμοσείστης ρήγας άδικα δε βίγλιζε ψηλάθε'
γερόντου θώρι επήρε κι έτρεξε, κι ως έσμιξε μαζί τους,
το δεξί χέρι του Αγαμέμνονα, του γιου του Ατρέα, φουχτώνει,
και κράζοντας τον με ανεμάρπαστα του συντυχαίνει λόγια:
« Ατρείδη, του Αχιλλέα θα χαίρεται το δίχως άλλο τώρα
η ανήμερη καρδιά, το θάνατο και τη φευγάλα ως βλέπει
των Αχαιών, τι αλήθεια μέσα του σταλιά μυαλό δεν έχει—
που το κακό να πέσει απάνω του κι απ ̓ το θεό να το 'βρει!
Μα εσένα ακόμα οι τρισμακάριστοι θεοί δε σε μίσησαν
θα 'ρθει η στιγμή, των Τρωών που οι κύβερνοι κι οι πρωτοκεφαλάδες
στον κάμπο κουρνιαχτό θ ̓ ασκώσουνε, και θα τους δεις κι ατός σου
πίσω στο κάστρο απ ̓ τα καλύβια μας κι απ ̓ τ ̓ άρμενα να φεύγουν.»
Έτσι του μίλησε, και χούγιαξε χιμώντας μες στον κάμπο.
Όσο φωνάζει ασκέρι αρίφνητο, στον πόλεμο που μπήκε,
εννιά χιλιάδες, δέκα, κι όλοι τους παλεύουν και χτυπιούνται'
τόση φωνή απ ̓ τα στήθια του έβγαλε κι ο κοσμοσείστης ρήγας, και δύναμη τρανή ξεσήκωσε στον κάθε Αργίτη μέσα,
ξυπνώντας του λαχτάρα γι ̓ άπαυτους αγώνες και πολέμους.
Κι η Ήρα η χρυσόθρονη απ ̓ τον Όλυμπο, σε μια κορφή ως ανέβη, στη γη τα μάτια κάτω ρίχνοντας σε μια στιγμή ξεκρίνει

τον αδερφό μαζί κι αντράδερφο, που ολούθε τριγυρνούσε στη δοξαντρούσα μάχη αδιάκοπα, και χάρηκε η καρδιά της. Κι από την άλλη στην πολύπηγη ψηλά την Ίδα βλέπει
το Δία να κάθεται, κι απ ̓ όχτρητα ξεχείλισε η καρδιά της.
Κι η πολυσέβαστη στοχάστηκε βοϊδομάτη Ήρα τότε
το πώς του Δία του βροντοσκούταρου το νου θα ξεπλανέψει ̓ και τούτη η πιο καλή της φάνηκε βουλή στο λογισμό της,
ν ̓ ανέβει απά στην Ίδα με όλες της τις χάρες στολισμένη,
μήπως τυχόν τον σπρώξει ο πόθος του και δίπλα της πλαγιάσει, να τη χαρεί ζητώντας, κι έπειτα γλυκό κι ανέγνοιον ύπνο
του χύσει εκείνη απά στα βλέφαρα και στα βαθιά του φρένα. Κινάει λοιπόν στο γυναικίτη της, χτισμένο από το γιο της
τον Ήφαιστο, πού πόρτες στέριωσε γερές στους παραστάτες με μάνταλο κρυφό, που αθάνατος κανείς δεν άνοιγε άλλος.
Κι ως μπήκε εκεί, διπλομαντάλωσε τίς στραφταλοϋσες πόρτες'
το ποθητό κορμί με αθάνατο νερό ξεπλένει πρώτα,
να φύγει η λέρα, διπλοπάλαμα μετά με λάδι αλείφτη, ευωδιαστό, θεϊκό, πανέμνοστο ̓ να το κουνούσες μόνο στου Δία μπροστά το χαλκοκάτωφλο, το αρχοντικό παλάτι, γη κι ουρανό μεμιάς θα γέμιζε με τη μοσκοβολιά του.
Μ ̓ αυτό το πάγκαλο της άλειψε κορμί, μετά εχτενίστη,
κι έπειτα πλέκει με τα χέρια της στραφταλιστές πλεξούδες, θεϊκές, πανώριες, απ ̓ τ ̓ αθάνατο να κρέμουνται κεφάλι. Θεϊκό μαντί κατόπι εφόρεσε, που 'χε η Αθηνά φασμένο δουλεύοντας το για χατίρι της με περισσά κεντίδια,
και με χρυσά στο στήθος στέριωνε ψηλά θηλυκωτήρια.
Τη ζώνη που εκατό τη στόλιζαν φούντες τρογύρα εζώστη,
και σκουλαρίκια πέρασε έπειτα στα τρυπημένα αφτιά της, τρίπετρα, μόρικα, που η χάρη τους στραφτάλιζε περίσσια. Φοράει κεφαλοπάνι η αρχόντισσα θεά από πάνω ακόμα, αφόρετο, πανώριο, κάτασπρο, καθώς του γήλιου η λάμψη,
και με σαντάλια πόδεσε όμορφα τ ̓ αστραφτερά της πόδια.
Κι ως έτσι το κορμί της στόλισε κάθε λογής, προβαίνει
έξω απ ̓ την κάμαρα, και κράζοντας την Αφροδίτη ομπρός της, μακριά απ ̓ τους άλλους τους αθάνατους, αυτά της λέει τα λόγια:
«Θα το 'θελες αλήθεια, κόρη μου, σ ̓ ό,τι θα πω ν ̓ ακούσεις;
για θ ̓ αρνηθείς, τι μες στα στήθη σου χολιας εσύ μαζί μου,
που τους Αργίτες παραστέκουμαι κι εσύ τους Τρώες συντρέχεις;» Τότε η Αφροδίτη απηλογήθηκε, του Δία η θυγατέρα:
«Ήρα, θεά σεβάσμια, του τρανού του Κρόνου η θυγατέρα,
τι έχεις στο νου σου, πες, κι ολόκαρδα θα κάνω εγώ ό,τι θέλεις, μονάχα να περνά απ ̓ το χέρι μου και να μπορεί να γένει.»
Κι η Ήρα η σεβάσμια της απάντησε με δόλο και της είπε:
«Τον πόθο δωσ ̓ μου και τον έρωτα, που εσύ μ ̓ αυτά, σα θέλεις, όλους δαμάζεις τους αθάνατους και τους θνητούς ανθρώπους.

Πηγαίνω εγώ να ιδώ στην τελείωση της γης της πολυθρόφας
τον Ωκεανό, των θεών τον πρόγονο, και την Τηθή τη μάνα,
που με ανάθρεψαν και με ανάστησαν στο αρχοντικό τους, σύντας με πήραν απ ̓ τη Ρέα, σαν έριξεν ο Δίας ο βροντολάλος
κάτω απ ̓ τη γη κι από τη θάλασσα την άκαρπη τον Κρόνο.
Σ ̓ αυτούς πηγαίνω, τις ατέλειωτες μαλιές τους να διαλύνω·
τι πάει καιρός πολύς που αγκάλιασμα δε χαίρουνται ουδ ̓ αγάπη· χώρια κοιμούνται, τι έχουν μέσα τους ο ένας του άλλου μανιάσει. Αν τώρα κάνω με τα λόγια μου και πουν ν ̓ αλλάξουν γνώμη,
ν ̓ ανέβουν πάλε στο κλινάρι τους κι ερωτικά να σμίξουν,
σ ̓ αγάπη λέω θα μ ̓ έχουν πάντα τους και σε τιμή κι οι δυο τους.» Τότε η Αφροδίτη η αχνογελόχαρη της αποκρίθη κι είπε:
«Ουτε μπορώ κι ουδέ και πρέπει μου να σου αρνηθώ τη χάρη,
τι εσύ στου πρώτου απ ̓ τους αθάνατους την αγκαλιά κοιμάσαι.» Είπε, και λύνει από τον κόρφο της το στηθοπάνι, που 'χε
λογιώ λογιώ πλουμιά, κι απάνω του τα μάγια έσμιγαν όλα, κι η αποθυμιά και τα γλυκόλογα της ερωτιάς κι η αγάπη
και το ξελόγιασμα, που πλάνεψε και μυαλωμένο ακόμα.
Κι ως μες στα χέρια της το απίθωσε, τούτα της λέει τα λόγια: «Να, πάρε χώσε αυτό στον κόρφο σου το στηθοπάνι τώρα
το πλουμιστό, που είναι όλα μέσα του, και δίχως άλλο ξέρε
πως δε θα γύρεις με ακατάφερτο το που 'χεις μες στο νου σου.» Αυτά είπε, κι η Ήρα εχαμογέλασεν, η βοϊδομάτα αφέντρα,
κι ως χαμογέλασε, στον κόρφο της το στηθοπάνι χώνει.
Τότε η θεά Αφροδίτη εγύρισε στο αρχοντικό της πίσω,
κι η Ήρα γοργά χιμάει, τ ̓ ακρόκορφα του Ολύμπου παρατώντας· την Πιερία και την πασίχαρη την Ημαθία διαβαίνει
και των Θρακών των αλογάρηδων τα χιονισμένα εχύθη
βουνά, κορφή κορφή, κι ουδ ̓ άγγιζε τη γη με τα ποδάρια.
Από τον Άθω απά στη θάλασσα περνάει την κυματούσα,
φτάνει μετά στο κάστρο που όριζεν ο θείος ο Θόας, στη Λήμνο, κι εκεί ανταμώνει με του Θανάτου τον αδερφό, τον Ύπνο· σφίγγεν το χέρι του, του μίλησε κι αυτά του λέει τα λόγια: «Ύπνε, δυνάστη των αθάνατων και των ανθρώπων όλων,
σε πεθυμιά δικιά μου αν έστρεξες ποτέ, και τώρα πάλε επάκουσέ με, και τη χάρη σου θα τη θυμούμαι αιώνια.
Τ ̓ αστραφτερά του Δία για κοίμισε κάτω απ ̓ τα φρύδια μάτια, μόλις εγώ πλαγιάσω δίπλα του, τον πόθο να χαρούμε'
και δώρο εγώ θρονί ακατάλυτο, πανώριο θα σου δώσω, χρυσό, που ο γιος μου ο χεροδύναμος με τέχνη θα σου φτιάσει,
ο Ήφαιστος, να 'χει για τα λιόφωτο ποδάρια σου προσκάμνι, να τ ̓ ακουμπάς μαθές απάνω του στα ξεφαντώματα σου.» Κι ο Ύπνος ο ολόγλυκος της μίλησε κι άπηλογιά της δίνει: «Ήρα, θεά σεβάσμια, του τρανού του Κρόνου θυγατέρα, άλλο θεό αναιώνιο αν μου 'λεγές να σου κοιμίσω τώρα,

θα το 'κανα εύκολα, κι ας ήτανε του ποταμού το ρέμα
του Ωκεανού, που η φύτρα εστάθηκε σ ̓ ολάκερη την πλάση: όμως το Δία δε θα τον ζύγωνα, το γιο του Κρόνου, κι ούτε εγώ ποτέ μου θα τον κοίμιζα χωρίς την προσταγή του.
Κι άλλη φορά, θυμάσαι, σ ̓ άκουσα, κι έβαλα τότε γνώση,
τη μέρα από την Τροία που αρμένιζεν εκείνος, ο αντρειωμένος υγιός του Δία, των Τρωών σαν πάτησε και ρήμαξε το κάστρο. Χύθηκα τότε γύρα ολόγλυκος στου βροντοσκουταράτου
του Δία τα φρένα και τον κοίμισα ̓ κι εσύ κακιά εσοφίστης. δουλειά του γιου του, κι άγριο σίφουνα στη θάλασσα του ασκώνεις,
και ξεστρατίζοντας τον πέταξες στης Κως το αρχοντονήσι, μακριά απ ̓ τούς φίλους του. Κι ως ξύπνησε, μανιάζοντας ο Δίας κι άλλους θεούς μες στο παλάτι του βροντοχτυπούσε, ωστόσο ζητούσε εμένα χώρια ̓ κι άφαντο θα μ ̓ έριχνε απ ̓ τα ουράνια στο κύμα, η Νύχτα αν δε με γλίτωνε, που όλους, θεούς κι ανθρώπους,
δαμάζει. Αυτή με δέχτη, ως έφευγα. Κι ο Δίας, και θυμωμένος, κρατήθη, τη γοργή μη θέλοντας τη Νύχτα να πικράνει.
Τώρα άλλη θέλεις ανημπόρετη δουλειά να ξανακάνω.»
Και τότε η σεβαστή του απάντησε βοϊδομάτη Ήρα κι είπε: «Ύπνε, όλα τούτα εσύ στα φρένα σου τι τ ̓ αναδεύεις τώρα;
ο βροντολάλος Δίας, φαντάζεσαι, τους Τρώες θα διαφεντέψει σαν όπως για το γιο του εθύμωσε τον Ηρακλή μαζί μας;
Έλα, και κάποια εγώ απ ̓ τις νιότερες λέω να σου δώσω Χάρες, που ταίρι σου ακριβό να κράζεται και να γενεί δικιά σου,
την Πασιθέα, που εσύ τη ρέγεσαι μέρα και νύχτα πάντα.»
Αυτά είπε, κι ο Ύπνος αναγάλλιασε κι απηλογιά της δίνει: «Ομπρός, όρκίσου μου στο ανέσπλαχνο νερό της Στύγας τώρα, το 'να σου χέρι απάνω βάνοντας στη γη την πολυθρόφα,
στη λαμπαδούσα το άλλο θάλασσα, να μας γενούν μαρτύροι Όλοι οι θεοί που ζουν στα Τάρταρα βαθιά, στον Κρόνο γύρω, αλήθεια κάποιαν απ ̓ τις νιότερες πως θα μου δώσεις Χάρες, την Πασιθέα, που τόσο ρέγομαι μέρα και νύχτα πάντα.»
Αυτά είπε, και το λόγο του άκουσεν η κρουσταλλόχερη Ήρα,
κι ορκίστη στους θεούς ως ήθελε, με τ ̓ όνομά τους όλους,
που βρίσκουνται βαθιά στα Τάρταρα και που τους λεν Τιτάνες.
Και σαν ορκίστη και ξετέλεψε τον όρκο της, αφήκαν
της Λήμνος και της Ίμπρος φεύγοντας το κάστρο, και κίνησαν σε καταχνιά κρυμμένοι, γρήγορα το δρόμο να τελέψουν. Φτάνουν στην Ίδα την πολύπηγη, των αγριμιών τη μάνα,
και στο Λεχτό τη θάλασσα άφησαν και στη στεριά πάτησαν

και σειούνταν οι κορφές, ως όδευαν, των δέντρων κάτωθέ τους. Έχει, του Δία το μάτι θέλοντας να μην τον πάρει, εστάθη
ο Ύπνος, και σ ̓ έλατο σκαρφάλωσε πανύψηλο, που τότε
στην Ίδα εφύτρωνε κι υψώνουνταν ολόρθο στον αιθέρα.
Κει πάνω εκάθισε μες στου έλατου κρυμμένος τα κλωνάρια,
παρόμοιος με πουλί στριγγόφωνο, που στα βουνά φωλιάζει και που οι θνητοί το λένε κύμιντη κι οι αθάνατοι χαλκίδα.
Κι η Ήρα κινάει και φτάνει γρήγορα στης αψηλής της Ίδας το Γάργαρο ̓ κι ο Δίας την ξέκρινεν ο νεφελοστοιβάχτης.
Κι όπως την είδε, ο πόθος του 'ζωσε μεμιάς βαθιά τα σπλάχνα, τρανός, σαν τότε που πρωτόσμιξαν και στο κλινάρι απάνω συχνά φιλί κι αγκάλη εχαίρουνταν κρυφά από τους γονιούς τους. Πήγε λοιπόν κι ομπρός της στάθηκε κι αυτά της λέει τα λόγια: «Ήρα, τι τάχα από τον Όλυμπο σ ̓ έχει εδώ πέρα φέρει;
Αμάξι δε θωρώ μηδ ̓ άλογα, για ν ̓ ανεβείς να φύγεις.»
Κι η Ήρα η σεβάσμια του αποκρίθηκε με πονηριά και του 'πε: «θέλω να πάω να ιδώ στην τελείωση της γης της πολυθρόφας τον Ωκεανό, των θεών τον πρόγονο, και την Τηθή τη μάνα, που με ανάθρεψαν στο παλάτι τους και με χαϊδαναστήσαν.
Σ ̓ αυτούς πηγαίνω, τις ατέλειωτες μαλιές τους να διαλύνω'
τι πάει καιρός πολύς που αγκάλιασμα δε χαίρουνται ουδ ̓ αγάπη' χώρια κοιμούνται, τι έχουν μέσα τους ο ένας του άλλου μανιάσει. Τ ̓ άτια μου τώρα στης πολύπηγης της Ίδας με προσμένουν
τη ρίζα, πάνω κι από θάλασσες κι από στεριές να τρέξουν. Όμως για σένα από τον Όλυμπο φτάνω εδώ πέρα τώρα,
μην τύχει και θυμώσεις έπειτα, στο αρχοντικό αν ερχόμουν - του Ωκεανού του βαθιορέματου χωρίς να το κατέχεις.»
Και τότε ο Δίας της αποκρίθηκεν ο νεφελοστοιβάχτης: «Ήρα, για πέρα εκεί κι αργότερα μπορείς να ξεκινήσεις· μον ̓ έλα τώρα να πλαγιάσουμε, τον πόθο να χαρούμε. Ποτέ θνητής γυναίκας έρωτας για και θεάς ως τώρα
τόσο στα στήθη μου δε φούντωσε να πνίξει την καρδιά μου· μηδέ και τότε σαν αγάπησα του Ιξίονα τη γυναίκα,
που τον Πειρίθοο γιο μου εχάρισε, θεό στη φρονιμάδα' μηδέ και σαν τη λιγναστράγαλη Δανάη, τη θυγατέρα
του Ακρίσιου, αγάπησα, που μου 'κανε τον ξακουστό Περσέα ̓ μηδέ του κοσμολόητου Φοίνικα την κόρη ως αγαπούσα,
που το Ραδάμανθη μου εγέννησε και τον ισόθεο Μίνω'
μηδέ και τη Σεμέλη επόθησα και την Αλκμήνη τόσο,
που η πρώτη εγέννησε το Διόνυσο, χαρά στην οικουμένη,

τον Ηρακλή στη Θήβα η δεύτερη, δικό μου γιο αντρειωμένο' κι ουδέ τη ρήγισσα τη Δήμητρα την ομορφομαλλούσα,
για τη Λητώ την κοσμοξάκουστη για και την ίδια εσένα,
σαν όσο πόθο κι όσον έρωτα για σένα νιώθω τώρα.»
Κι η Ήρα η σεβάσμια του αποκρίθηκε με πονηριά και του 'πε:
«Υγιέ του Κρόνου τρομερότατε, τι λόγια αυτά που κρένεις;" Αλήθεια θέλεις να πλαγιάσουμε, τον πόθο να χαρούμε
στης Ίδας τις κορφές, που φαίνουνται τρογύρα αλάργα ολούθε; και τι θα γίνει αν ως κοιμόμαστε μας δει αναιώνιος κάποιος θεός, και σ ̓ όλους τους αθάνατους να το προφτάσει τρέξει; Όχι, δε γίνεται, απ ̓ την κλίνη σου να σηκωθώ και πίσω
έτσι να φτάσω στο παλάτι σου ̓ ντροπή μεγάλη θα 'ταν.
Μ ̓ αν είναι τόσος τώρα ο πόθος σου κι αν τόσο αλήθεια θέλεις, έχεις θαρρώ δικιά σου κάμαρα, χτισμένη από το γιο σου
τον Ήφαιστο, που πόρτες στέριωσε γερές στους παραστάτες·
κει πέρα ας πάμε να πλαγιάσουμε, μια και ζητάς αγκάλη.»
Και τότε ο Δίας της αποκρίθηκεν ο νεφελοστοιβάχτης:
«Ήρα, κανείς θεός, μη σκιάζεσαι, μήτε θνητός δεν είναι
για να μας δει· με τέτοιο σύγνεφο χρυσό θα σε σκεπάσω,
που μήτε ο γήλιος διαπερνώντας το βαθιά ως εμάς να φτάσει, με όσο κι αν έχει φως και δύναμη να διαπερνάει τα πάντα.» Αυτά είπε ο Δίας, και τη γυναίκα του στην αγκαλιά του παίρνει, κι η γης η θεία χορτάρι νιόβλαστο φυτρώνει κάτωθέ τους, σαφράνια και τριφύλλια ολόδροσα και κρίνους και ζουμπούλια, πυκνά, απαλά, που ανακρατούσαν τους, το χώμα μην αγγίξουν.
Κει μέσα τότε οι δυο τους έγειραν, σε σύγνεφο κρυμμένοι, χρυσό, πανώριο, κι αργοστάλαζε στραφταλιστή η δροσιά του. Έτσι γλυκά ψηλά στο Γάργαρο κοιμόταν ο Πατέρας,
σκλάβος στον ύπνο και στον έρωτα, στην αγκαλιά της Ήρας· κι ο Ύπνος ο ολόγλυκος στ ̓ Αργίτικα γοργά καράβια τρέχει,
το μήνυμα να πάει στον άρχοντα της γης, τον Κοσμοσείστη·
κι ως στάθη πλάι του, με ανεμάρπαστα του συντυχαίνει λόγια: « Μη στέκεις, Ποσειδώνα, σύντρεξε πια τώρα τους Αργίτες·
ας είναι και για λίγο, δώσε τους τη νίκη, όση ώρα ακόμα κοιμάται ο Δίας ̓ τι εγώ του σκέπασα με ύπνο απαλό τα φρένα,
κι η Ήρα απ ̓ την άλλη τον ξεγέλασε, μαζί της να πλαγιάσει.» Ως είπε αυτά, στων πολυξάκουστων θνητών τις χώρες φεύγει' κι εκείνος, κεντρισμένος πιότερο να δώσει χέρι τώρα
στους Δαναούς, μεμιάς επήδηξε και στους προμάχους κράζει: «Αργίτες, τι; ξανά θ ̓ αφήσουμε στον Έχτορα τη νίκη,
για να πατήσει τα καράβια μας, να δοξαστεί περίσσια;
Έτσι φωνάζει αυτός και πέτεται, τον Αχιλλέα θωρώντας
στα πλοία τα βαθουλά να κάθεται με μανιασμένα σπλάχνα.
Μα ούτε κι αυτόν θ ̓ αποζητήσουμε και τόσο, εμείς μονάχα
να κρατηθούμε αντρίκεια, δίνοντας ο ένας του άλλου κουράγιο.

Μα τώρα ελάτε, ομπρός, το λόγο μου ν ̓ ακούσουμε όλοι θέλω: Τα πιο τρανά φορέστε που 'χουμε, τα πιο γερά σκουτάρια, χώστε σε κράνη τα κεφάλια σας στραφταλιστά, κι ακόμα φουχτώστε μες στις απαλάμες σας τα πιο μακριά κοντάρια,
κι ομπρός, εγώ το δρόμο ανοίγω σας! Του Πρίαμου ο γιος αλήθεια δε θα κρατήσει ομπρός μας, ο Έχτορας, με όσην ορμή κι αν έχει. Κι αν ένας αντρειανός στον ώμο του μικρό κρατάει σκουτάρι,
ας το περάσει ενού αχαμνότερου και πιο τρανό ας φορέσει.»
Είπε, κι αυτοί, γρικώντας, πρόθυμα συνάκουσαν το λόγο' κι οι βασιλιάδες, ο Αγαμέμνονας ατός του κι ο Οδυσσέας
με το Διομήδη τους παράταζαν, και λαβωμένοι ας ήταν
και τρέχοντας ολούθε τ ̓ άρματα συνάλλαζαν, να βάλει
καλά ο καλός, και τ ̓ αχαμνότερα του πιο αχαμνού να δώσει.
και το χαλκό ως ντύθηκαν ποτ άστραφτε τρογύρα απ ̓ τα κορμιά τους,
κινούν, κι ο Ποσειδώνας άνοιγε το δρόμο ο κοσμοσείστης,
το άγριο μακρύ σπαθί στο χέρι του το δυνατό κρατώντας,
που ειν ̓ ίδιο αστροπελέκι, κι άνθρωπος δεν το βαστά κανένας να το αντικρίσει μες στον πόλεμο ̓ τρομάρα τον πλακώνει.
Κι από την άλλη ο μέγας Έχτορας παράταζε τους Τρώες. Σφαγή ξάναψαν τότε ανήμερη κι αμάχη ο Ποσειδώνας
ο γαλαζόχαιτος κι ο αντρόκαρδος του Πρίαμου γιος στον κάμπο, τους Τρώες ο δεύτερος συντρέχοντας κι ο πρώτος τους Αργίτες. Κι η θάλασσα μεμιάς τ ̓ Αργίτικα πλημμύρισε καλύβια
και τ ̓ άρμενα, κι αυτοί χτυπιόντουσαν με αλαλητό μεγάλο.
Τόσο δε βόγγει ουδέ της θάλασσας το κύμα άπα στην ξέρα, βαθιά απ ̓ το πέλαο που το σήκωσε βοριάς δριμύς φυσώντας' μηδέ η φωτιά, που ξάφνου εκόρωσε σε όρος απάνω, τόσο τριζομανάει στο λόγγο, ως ρίχτηκε πολλά να κάψει δέντρα' τόσο δε σκούζει μήτε κι ο άνεμος σε δρυς ψηλούς φυσώντας, τότε που με όλη του τη δύναμη μανιάζοντας μουγκρίζει,
όσην οι Τρώες κι οι Αργίτες έβγαλαν φωνή, καθώς χιμούσαν
ο ένας στον άλλο απάνω σκούζοντας με χουγιαχτά μεγάλα.
Ο Έχτορας πρώτος τότε ο αντρόκαρδος στον Αίαντα ρίχνει απάνω με το κοντάρι, αντίκρυ ως έστρεφε, κι ανέσφαλτα τον βρήκε
κει που τα δυο λουριά στο στήθος του, του σκουταριού του το 'να και του σπαθιού του ασημοκάρφωτου, σταύρωναν τεντωμένα. Έτσι γλιτώνει, μα τον Έχτορα θυμός τον συνεπηρε,
που η γρήγορη ριξιά του ξέφυγε του κάκου από τα χέρια,
και πίσω έχώθη στους συντρόφους του, του Χάρου να ξεφύγει.
Κι ο μέγας Αίαντας, όπως έφευγεν, ο γιος του Τελαμώνα,

απ ̓ τα κοτρόνια που αντιστύλωναν τα γρήγορα καράβια,
κι ως πολεμούσαν, μες στα πόδια τους σωρός κυλούσαν, παίρνει και ρίχνει απάνω απ ̓ το σκουτάρι του, πλάι στο λαιμό, στο στήθος,
κι η πέτρα ως σβούρα στριφογύριζεν, απάνω του ως χιμούσε. Πώς ξεπατώνει δρυ απ ̓ τις ρίζες του του Δία τ ̓ αστροπελέκι ̓,
και μυρωδιά από θειάφι γύρα του βαριά πολύ αναδίνει'
και δίπλα εκεί κανείς αν βρέθηκε, παράλυσε θωρώντας,
τ ̓ είναι άγριο πράμα τ ̓ αστροπέλεκο του τρανού Δία σαν πέφτει' παρόμοια κι ο Έχτορας σωριάστηκε μεμιάς στη σκόνη χάμω. Φεύγει απ ̓ το χέρι το κοντάρι του, του πέφτει και σκουτάρι
και κράνος, και βρόντηξαν γύρα του τα ολόχαλκα άρματά του. Κι οι γιοί των Αχαιών εχύθηκαν με χουγιαχτά, θαρρώντας
θα τον τραβήξουν πίσω, κι έριχναν χαλάζι τα κοντάρια.
Μα μήτε από μακριά δε μπόρεσε μήτε κοντά κανένας
το ρήγα να λαβώσει ̓ τι έτρεξαν οι πιο αντρειωμένοι γύρα
και στάθηκαν, ο θείος ο Αγήνορας κι ο Σαρπηδόνας, ρήγας
των Λυκιωτών, κι ο Γλαύκος ο άψεγος κι ο Αινείας κι ο Πολυδάμας.
Κι από τους άλλους δεν τον άφησε μηδ ̓ ένας, μον ̓ μπροστά του τα στρογγυλά σκουτάρια επύργωσαν κι οι σύντροφοι τον πήραν στα χέρια, αλάργα από τον πόλεμο, στα γρήγορα ώσπου φτάσαν
αλόγατά του, πίσω που 'στεκαν απ ̓ της σφαγής την άψη, μπροστά στο αμάξι τους τ ̓ ολόπλουμο, κι ο αμαξολάτης δίπλα. Στο κάστρο τώρα αυτόν τον έσερναν στα βογγητά του μέσα'
μα σύντας φτάσαν στου ωριορέματου του ποταμού τον πόρο, στου Σκάμαντρου του βαθιοστρόβιλου, που γιος του Δία λογιόταν, στη γη απ ̓ τ ̓ αμάξι τον κατέβασαν, κι ως με νερό από πάνω
τον περεχύσαν, πήρε ανάσαση και του άνοιξαν τα μάτια'
κάθισε τότε απά στα γόνατα και μαύρο εξέρασε αίμα,
μετά ξανά στη γης ανάγειρε, και νύχτα του σκεπάζει
μαύρη τα μάτια, τι απ ̓ το χτύπημα δεν του 'χε φύγει ο πόνος.
Κι οι Αργίτες απ ̓ τη μάχη ως ξέκριναν τον Έχτορα να φεύγει,
με νέαν ορμή διψώντας πόλεμο πάνω στους Τρώες χύθηκαν.
Ο Αίαντας τότε, ο γοργοπόδαρος υγιός του Οϊλέα, πιο απ ̓ όλους μπροστά πηδάει, στο Σάτνιο ρίχνοντας με μυτερό κοντάρι,
το γιο του Ηνόπου ̓ από πανέμορφη νεράϊδα γεννημένο
τον είχε, τότε που βουκόλευε στου Σατνιόη τους όχτους.
Κι ως τώρα ο γιος του Οϊλέα τον ζύγωσε, τρανός κονταρομάχος, πα στο λαγγόνι τον εχτύπησε και τον ξαπλώνει χάμω'
κι οι Τρώες κι οι Αργίτες γύρω του άναψαν πεισματωμένη μάχη. Κι ο Πολυδάμας ο πολέμαρχος να τον γλιτώσει τρέχει,

του Πάνθου ο γιος, και τον Προθήνορα χτυπάει δεξιά στον ώμο, το γιο του Αρήλυκου ̓ κι επέρασε τον ώμο το κοντάρι,
κι αυτός στη γη εσωριάστη σφίγγοντας το χώμα στις παλάμες. Φώναξε τότε ο Πολυδάμαντας με περισσό καμάρι:
« Θαρρώ και πάλε δεν σφεντόνισε του κάκου το κοντάρι
του γιου του Πάνθου του αντροδύναμου το σιδερένιο χέρι! Κάποιος Αργίτης λέω το δέχτηκε μες στο κορμί, και τώρα
πάνω σ ̓ αυτό ακουμπώντας κίνησε να πάει στον Κάτω Κόσμο.» Είπε, κι οι Αργίτες βαριοκάρδισαν το λόγο του ν ̓ ακούσουν, όμως τον Αία πιο απ ̓ όλους άγγιξε βαθιά, τον αντρειωμένο
το γιο του Τελαμώνα, τι έπεσε στο πλάι του ο σκοτωμένος·
κι ως έφευγεν εκείνος, του 'ριξε το αστραφτερό κοντάρι.
Μα ο Πολυδάμας μ ̓ ένα πήδημα λοξό του μαύρου Χάρου, ξεγλίτωσε, κι ο γιος του Αντήνορα το δέχτη στο κορμί του,
ο Αρχέλοχος· τι αυτόν οι αθάνατοι λογιάσαν να χαλάσουν. Τον βρήκε εκεί που ο σβέρκος έσμιγε την κεφαλή, στο απάνω σφοντύλι, και μεμιάς του εθέρισε τα δυο μεγάλα νεύρα.
Στο χώμα εκύλησαν, ως έπεφτε, κεφάλι, στόμα, μύτη, πολύ πιο πριν στη γη τα γόνατα και τ ̓ αντικνήμια αγγίξουν. Κι ο Αίας στον άψεγο αντιφώναξε τον Πολυδάμα τότε:
«Στοχάσου τώρα, Πολυδάμαντα, και πες μου την αλήθεια: Δε σοζυγιάζει τον Προθήνορα τούτος εδώ που εχάθη; Από αχαμνή γενιά δε φαίνεται, μηδέ αχαμνός κι ατός του· αδέρφι θα 'λεγα του Αντήνορα του αλογατά πως είναι, μπορεί και γιος, τι εκείνου πιότερο τη φαμελιά θυμίζει.» Είπε, κι αλήθεια τον κατάλαβε, κι οι Τρώες επικραθήκαν και τότε ο Ακάμαντας τον Πρόμαχο χτυπά με το κοντάρι, τον αδερφό να σώσει, που έσερνεν απ ̓ το ποδάρι εκείνος· κι ευτύς όλο καμάρι ο Ακάμαντας σέρνει φωνή μεγάλη: «Αργίτες, που όλο ξεφωνίζετε κι όλο φοβέρες είστε,
εμάς μονάχα λέω τα βάσανα κι οι πίκρες δε θα δέρνουν,
μον ̓ κάπου κάπου θα σκοτώνεστε κι εσείς με τη σειρά σας. Για δέστε τώρα πώς ο Πρόμαχος κοιμάται δαμασμένος
απ ̓ το κοντάρι μου, αξεπλέρωτος πολληώρα του αδερφού μου να μη σταθεί ο χαμός. Καθένας μας γι ̓ αυτό παρακαλιέται, κάποιον δικό ν ̓ αφήσει, το αίμα του να πάρει πίσω πάλε.» Είπε, κι οι Αργίτες βαριοκάρδισαν το λόγο του ν ̓ ακούσουν,
μ ̓ απ ̓ όλους πιότερο ο αντροδύναμος Πηνέλαος επειράχτη, και πέφτει απάνω στον Ακάμαντα ̓ μα τον ξεφεύγει ετούτος
το βασιλιά Πηνέλαο, ως χύνουνταν κι αυτός τον Ιλιονέα,
του βαριοκοπαδάρη Φόρβαντα βρίσκει το γιο, που απ ̓ όλους τους Τρώες ο Ερμής αγάπα πιότερο και του 'χε βιος χαρίσει, κι είχεν υγιό από τη γυναίκα του τον Ιλιονέα μονάχα.
Κάτω απ ̓ το φρύδι τον επέτυχε, στη ρίζα του ματιού του,
και το βολβό του βγάζει ̓ επέρασε το μάτι το κοντάρι,

και στο κεφάλι πίσω επρόβαλε, κι αυτός τα χέρια ανοίγει και πέφτει ̓ κι ο Πηνέλαος σέρνοντας το κοφτερό σπαθί του του το κατέβασε κατάσβερκα, κι αντάμα με το κράνος
την κεφαλή στη γη του επέταξε, και το τρανό κοντάρι
μέσα στο μάτι ακόμα εβρίσκουνταν σαν παπαρούνα τότε
στους Τρώες το σήκωσε και το 'δειξε, και λέει με περηφάνια: «Τρεχάτε οι Τρώες και δώστε μήνυμα στον κύρη και στη μάνα του αντρόκαρδου Ιλιονέα, στο σπίτι τους ν ̓ ασκώσουν μοιρολόγι ̓ τι όμοια το ταίρι και του Πρόμαχου, του γιου του Αλεγηνόρου,
δε θα χαρεί ποτέ τον άντρα της από την Τροία φτασμένο,
των Αχαιών οι γιοι σα γύρουμε με τα καράβια πίσω.»
Αυτά είπε, κι όλους τότε σύγκορμη τους έκοψε τρομάρα,
κι ο καθανείς τους γύρα εκοίταζε, του Χάρου να ξεφύγει.
Πέστε μου τώρα, Μούσες, που 'χετε τον Όλυμπο παλάτι,
σαν ποιος Αργίτης, ως τους έγειρε τη νίκη ο Κοσμοσείστης,
αρματωσιές του οχτρού ματόβαφες δικές του επήρε πρώτος; Πρώτος ο μέγας Αίαντας χτύπησεν, ο γιος του Τελαμώνα,
τον Ύρτιο, που ήταν των αντρόκαρδων Μυσών τρανός ρηγάρχης' κι ο Αντίλοχος μετά το Μέρμερο σκοτώνει και το Φάλκη'
το Μόρη και τον Ιπποτίωνα ρίχνει ο Μηριόνης κάτω,
τον Περιφήτη και τον Πρόθωνα στη γη ξαπλώνει ο Τεύκρος'
κι ο γιος του Ατρέα τον Υπερήνορα το ρήγα στο λαγγόνι
χτυπάει ̓ βαθιά ο χαλκός, τα σπλάχνα του ξεσκίζοντας, εχώθη, και μέσα απ ̓ την πληγή που ανοίχτηκε χιμάει γοργά η ψυχή του να φύγει, και σκοτάδι εσκέπασε θολό τα δυο του μάτια.
Μα οι πιο πολλοί απ ̓ τον Αία, το γρήγορον υγιό του Οϊλέα, χάθηκαν
τι άλλος κανείς δεν του παράβγαινε, σαν έπαιρνε κυνήγι αντρών φουσάτα που διασκόρπισαν, από το Δία σκιαγμένα.


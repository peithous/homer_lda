Κι ασκώθη τότε απ ̓ του τρισεύγενου του Τιθωνού την κλίνη
η Αυγή, το φως και στους αθάνατους και στους θνητούς να φέρει' και την Αμάχη ο Δίας στ ̓ Αργίτικα γοργά καράβια στέλνει,
την άγρια, να κρατάει στα χέρια της φριχτό πολέμου σκιάχτρο. Πα στου Οδυσσέα το μαύρο, απλόχωρο καράβι πάει και στέκει, που ήταν στη μέση, για ν ̓ ακούγεται ζερβά δεξιά η φωνή της,
και δώθε, ως τα καλύβια του Αίαντα, του γιου του Τελαμώνα,
και κείθε, ως του Αχιλλέα ̓ τι τ ̓ άρμενα τα 'χαν στις δυο τις άκρες σερμένα ετούτοι, χεροδύναμοι και παλικάρια ως ήταν.
Εκεί η θεά ως εστάθηκε, έσυρε φωνή φριχτή, μεγάλη, στριγγιά, και κάθε Αργίτη εγέμισε το στήθος με περίσσιο κουράγιο, αλάγιαστο αντροπάλεμα και πόλεμο να στήσουν. και ξάφνου πιο γλυκός ο πόλεμος τους φάνη τώρα, απ ̓ ό,τι με τα βαθιά καράβια να 'γερναν στη γη την πατρική τους.
Κι ο γιος του Ατρέα να ζώσουν πρόσταξεν οι Αργίτες τ ̓ άρματά τους, κι ατός του ευτύς φοράει τη χάλκινη λαμπρήν αρματωσιά του'
και πρώτα γύρα στ ̓ αντικνήμια του περνά κνημίδες ώριες,
που με θηλύκια στους αστράγαλους σφίγγονταν ασημένια'
κι ύστερα γύρω από τα στήθη του περνά το θώρακά του,
που κάποτε ο Κινύρας του 'στείλε, φίλιας κι αγάπης δώρο ̓
τι είχε στην Κύπρο φτάσει το άκουσμα το μέγα, πως οι Αργίτες σε λίγο για την Τροία θ ̓ αρμένιζαν με τα πλεούμενα τους·
γι ̓ αυτό και του 'δωκε το θώρακα, τιμώντας το ρηγάρχη.
Κι είχε λαζούρι μπλάβο απάνω του δέκα ζωνάρια γύρα,
κι είχε είκοσι καλάι και δώδεκα ζωνάρια από χρυσάφι. Μαυρογαλάζια φίδια ανέβαιναν κάθε μεριά από τρία
προς το λαιμό, με ουρανοδόξαρα παρόμοια, ο γιος του Κρόνου ψηλά στα σύγνεφα που στύλωσε, σημάδι στους ανθρώπους. Σπαθί μετά στους ώμους πέρασε, και τα πλουμόκαρφά του
λαμποκοπούσαν πάνω ολόχρυσα, και το θηκάρι του ήταν γύρα όλο ασήμι, από χρυσόλουρα ψηλά ανακρεμασμένο. Παίρνει το ξομπλιαστό σκουτάρι του, που τον εσκέπαζε όλο, το στέριο, τ ̓ όμορφο, που χάλκινοι το ζώναν κύκλοι δέκα,
κι απάνω του είκοσι ξεχώριζαν αφάλια από καλάι, λευκά, και μόνο ένα στη μέση τους από βαθύ λαζούρι, με τη Γοργώ που το στεφάνωνε την αγριοβλεμματούσα, με φοβερή ματιά, και γύρα της ο Τρόμος κι η Φευγάλα. Από ασημένιο το σκουτάρι του λουρί κρεμόταν φίδι γαλάζιο απάνω του τυλίγουνταν, κι απ ̓ το λαιμό τον ίδιο

τρεις κεφαλές προβαίναν, που 'βλεπαν αλλού κι η καθεμιά τους. Το κράνος με τα δυο τα κέρατα, τα τέσσερα τ ̓ αφάλια
φοράει μετά, κι απάνω η φούντα του φοβέριζε η άλογίσια.
Δυο σουβλερά, γερά, χαλκόμυτα στερνά κοντάρια παίρνει,
που η λάμψη τους η χάλκινη έφτανε ψηλά στα μεσουράνια. Και τότες η Αθηνά η γλαυκόματη κι η Ήρα μαζί εβρόντηξαν, για να τιμήσουν της πολύχρυσης Μυκήνας το ρηγάρχη.
Κι ο καθανείς του αμαξολάτη του παράγγελνε, με τάξη
να του κρατάει κει πέρα τ ̓ άλογα, μπροστά από το χαντάκι. Κι αυτοί φόρεσαν τις αρμάτες τους, κι ευτύς επήραν δρόμο
πεζοί, κι αλάγιαστος ο σάλαγος μες στο πουρνό σηκώθη.
Και στο χαντάκι ομπρός συντάχτηκαν πολύ πιο πριν, και φτάσαν κατοπινά οι αμαξολάτες τους· και τότε ο γιος του Κρόνου
τρανό ξεσήκωσε συντάραχο, κι απ ̓ τον αιθέρα πάνω
να πέσει αφήνει αιματοστάλαχτη βροχή στη γη, σημάδι
πως πλήθος αντρειωμένες θα 'στέλνε ψυχές στον Άδη κάτω.
Κι από την άλλη οι Τρώες συντάζουνταν, στο στήθωμα του κάμπου, τρογύρα απ ̓ τον τρανό τον Έχτορα, τον άξιο Πολυδάμα,
και τον Αινεία, που οι Τρώες αντίκριζαν ίδια θεό, κι ακόμα
τον Πόλυβο και τον Ακάμαντα με τη θεϊκιά του νιότη
και τον Αγήνορα, του Αντήνορα τους τρεις υγιούς, τρογύρα.
Κι έστεκε μες στους πρώτους ο Έχτορας με ολόκυκλο σκουτάρι. Πώς άστρο ξάφνου κακοσήμαδο προβάλλει μες στα νέφη, ολόφωτο, και πάλι εχώθηκε στα νέφη τα ισκιωμένα ̓
παρόμοια κι ο Έχτορας ξεπρόβελνε τη μια στους πρώτους μέσα, την άλλη στους στερνούς, προστάζοντας ̓ κι η χάλκινη του αρμάτα σαν αστραπή του βροντοσκούταρου του Δία στραφτάλιζε όλη.
Οι θεριστάδες πώς κατάντικρα σε δυο ζυγιές θερίζουν
τους όργους νοικοκύρη ατράνταχτου στα καρπερά σπαρτά του
— στάρι, κριθάρι—και χερόβολα πυκνά στο χώμα στρώνουν ̓
παρόμοια Τρώες κι Αργίτες χίμιξαν κι ο ένας τον άλλο έσφαζαν, και την πικρή στο νου κανένας τους δεν έβαζε φευγάλα.
Κι ήταν ο πόλεμος ισόβαρος, κι εκείνοι ως λύκοι ορμούσαν.
Κι η Αμάχη εχαίρουνταν θωρώντας τους η πικροφαρμακούσα ̓ τι ήταν η μόνη απ ̓ τους αθάνατους στον πόλεμο μαζί τους.
Οι άλλοι θεοί δεν ήταν δίπλα τους ̓ γαλήνιοι αναπαύονταν
μες στα πανέμορφα παλάτια τους, κει πέρα που ο καθένας
το αρχοντικό του πήγε κι έχτισε, στου Ολύμπου τα φαράγγια. Καί με το γιο το μαυροσύγνεφο του Κρόνου τα 'χαν όλοι,
που για τους Τρώες νοιαζόταν κι ήθελε να δοξαστούν περίσσια.

Μ ̓ αυτός μηδέ και τους λογάριαζε ̓ μον ̓ φεύγει και καθίζει
μακριά απ ̓ τους άλλους καμαρώνοντας στη δύναμη του, κι είχε
τα μάτια ρίξει απά στ ̓ Αργίτικα τα πλοία, στων Τρωών το κάστρο,
σ ̓ αυτούς που έσφαζαν και που εσφάζουνταν και στου χαλκού τη λάμψη.
Όσο βαστούσε η αυγή και πλήθαινε το φως της άγιας μέρας,
κι από τους δυο στρατούς σωριάζουνταν πολλοί από τις ριξιές τους· όμως την ώρα που συντάζεται να φάει ψωμί ο ξωμάχος
στα ποροφάραγγα, τι απόκαμαν τα χέρια του να κόβουν
απ ̓ το πουρνό δέντρα θεόρατα, και μπούχτισε η καρδιά του,
και για γλυκό ψωμί στο σπλάχνο του πλημμύρισε η λαχτάρα'
την ώρα αυτή τους Τρώες ετσάκισαν με την παλικαριά τους,
ο ένας του άλλου κουράγιο δίνοντας μες στις γραμμές, οι Αργίτες. Πρώτος χιμώντας ο Αγαμέμνονας το Βήνορα σκοτώνει
το βασιλιά και τον άκράνη του, τον αλογάρη Οϊλέα.
Μπροστά του είχε σταθεί, απ ̓ τ ̓ αμάξι του ψηλά πηδώντας κάτω' μα όπως χιμούσε ομπρός, στο μέτωπο με σουβλερό κοντάρι
του ρίχνει ̓ κι ο χαλκός του κράνους του δε βάστηξε στο χτύπο, μον ̓ και το κράνος και το κόκαλο τρυπά ο χαλκός, και λιώμα
του έγιναν τα μυαλά, κι ως χίμιζε, στο χώμα τον ξαπλώνει.
Μα ο πρωταφέντης Αγαμέμνονας τους παρατά εκεί πέρα,
με στήθια που από νιάτα ξάστραφταν, γυμνούς και κουρσεμένους, κι αυτός στον Ίσο και στον Άντιφο τραβάει να τους σκοτώσει,
τους γιους του Πρίαμου —κλεφτογέννητος ο πρώτος, γνήσιος ο άλλος—
πα σ ̓ ένα αμάξι οι δυο ̓ τα νιόλουρα κρατούσε ο νόθος τότε,
κι ο Άντιφος δίπλα του ο περίλαμπρος ̓ στης Ίδας τα φαράγγια
τους είχε, εκεί τ ̓ αρνιά τους που 'βοσκαν, πιάσει ο Αχιλλέας και δέσει με αλυγαριας κλωνάρια κάποτε, κι αφήκε τους με λύτρα.
Μα τώρα ο ρήγας Αγαμέμνονας, ο γιος του Ατρέα, τον πρώτο
πιο πάνω απ ̓ το βυζί κατάστηθα χτυπάει με το κοντάρι
και ρίχνει κάτω, και τον Άντιφο με μια σπαθιά στ ̓ αφτί του,
βιαστικά τους γδύνει τ ̓ άρματα ̓ κι εκεί απεικάστη ποιοί 'ταν τι στα γοργά αποδίπλα τ ̓ άρμενά τους είχε ιδεί πιο πρώτα, τη μέρα που ο Αχιλλέας ο γρήγορος τους έφερε απ ̓ την Ίδα. Πώς σε αλαφίνας γοργογόνατης μονιά χιμίζει λιόντας,
κι αρπάζει τα μικρά της άμαχα μες στα γερά του δόντια,
και σπάει τα κόκαλα τους, παίρνοντας την τρυφερή ζωή τους· κι εκείνη, αυτού σιμά κι αν βρίσκεται, μα δεν μπορεί να τρέξει να τα συντράμει, τι παράλυσε κι ατή της απ ̓ το φόβο ̓
και πιλαλάει στα δάση γρήγορα και στα πυκνά ρουμάνια, δρώμενη, βιαστική, απ ̓ το ανήμερο θεριό κυνηγημένη'

όμοια και κείνους Τρώας δε δύνουνταν κανένας να γλιτώσει, γιατί κι αυτοί στα πόδια το ̓ βαζαν, διωγμένοι απ ̓ τους Αργίτες. Τον Πείσαντρο και τον Ιππόλοχο μετά τον πολέμαρχο,
τους γιους του Αντίμαχου του αντρόκαρδου, που παίρνοντας χρυσάφι
δώρο ακριβό από τον Αλέξαντρο δεν αφήνε τους Τρώες
να δώσουν πίσω στον ξανθόμαλλο Μενέλαο την Ελένη— δικοί του ήταν οι γιοι που ετσάκωσε πα σ ̓ ένα αμάξι τώρα
ο πρωταφέντης Αγαμέμνονας· μαζί το κυβερνούσαν.
Τα γυαλιστά λουριά τους ξέφυγαν από τα χέρια, τ ̓ άτια σκιάχτηκαν, κι ως ο Ατρείδης χίμιξεν απάνω τους σα λιόντας,
σκύψαν εκείνοι από το αμάξι τους και τον παρακαλιόνταν:
« Υγιέ του Ατρέα, ζωντάρι πιάσε μας, και δέξου πλήθια λύτρα· τι είναι πολλά αγαθά στου Αντίμαχου κρυμμένα τα κελάρια, χρυσάφι και χαλκός και σίδερο με κόπο δουλεμένο.
Θα 'δινε ο κύρης μας αρίφνητα για ξαγορά μας τώρα,
μόνο πως ζούμε ακόμα αν μάθαινε στ ̓ Αργίτικα καράβια.» Έτσι κι οι δυο τους τότε κλαίγοντας στο βασιλιά μιλούσαν παρακαλώντας, μ ̓ ανελέημονη γρικούν φωνή στ ̓ αφτιά τους: «Αν είστε σεις οι γιοί του Αντίμαχου του καστροπολεμάρχου, που το Μενέλαο, τότε που 'φτασε με το θεϊκό Οδυσσέα
στην Τροία μαντατοφόρος, φώναζε στους συναγμένους Τρώες να τον σκοτώσουν δίχως άργητα, να μη διαγύρει πίσω,
τώρα του κύρη σας την άτιμη βουλή θα μου πλερώστε»
Αυτά είπε, κι απ ̓ το αμάξι έγκρέμισε τον Πείσαντρο, στο στήθος με το κοντάρι του τρυπώντας τον κι αυτός στη γη ξαπλώθη. Μετά σκοτώνει τον Ιππόλοχο, που 'χε πηδήξει κάτω'
με το σπαθί τα χέρια του 'κοψε, του πήρε το κεφάλι,
και το κορμί του σπρώχνει, ως κούτσουρο να κυλιστεί στ ̓ ασκέρι. Άφησε αυτούς μετά και χύθηκεν εκεί που πλήθια ασκέρια ξεπαραλυούσαν, και ξοπίσω του κι οι άλλοι αντρειωμένοι Αργίτες'
πεζοί πεζούς σκότωναν που 'φευγαν μεβιάς, κι αμαξολάτες αμαξολάτες (κι από κάτω τους ο κουρνιαχτός πετιόταν
στον κάμπο μέσα απ ̓ των αλόγων τους τα βροντερά ποδάρια) με το χαλκό χτυπώντας ̓ κι άπαυτα σκοτώνοντας ξοπίσω χιμούσε ο ρήγας Αγαμέμνονας και ψύχωνε τους άλλους. Χαλάστρα πυρκαγιά πως χύνεται σε σύδεντρο ρουμάνι,
κι οι άνεμοι εδώ κι εκεί στρουφίζοντας τη ρίχνουν, και τα θάμνα σύριζα πέφτουν, απ ̓ τη μάνητα της φλόγας χτυπημένα'
όμοια και τότε απ ̓ του Αγαμέμνονα τα χέρια κάτω έπεφταν
κεφάλια Τρωών που έφευγαν κι έσερναν βροντώντας τ ̓ άδεια αμάξια

πλήθος αλόγατα μακρόλαιμα στα διάβατα της μάχης,
τους άψεγους αμαξολάτες τους ζητώντας ̓ όμως τούτοι
στη γη χαρά των όρνιων κοίτουνταν, καημός των γυναικών τους. Απ ̓ τις ριξιές ο Δίας τον Έχτορα μακριά κρατούσε ωστόσο
κι απ ̓ τη σφαγή κι απ ̓ το ανακάτωμα κι απ ̓ το αίμα κι απ ̓ τη σκόνη· „κι ο γιος του Ατρέα χιμούσε αδιάκοπα ψυχώνοντας τους άλλους. Κι οι Τρώες, σιμά στου γιου του Δάρδανου, στου Ίλου του αρχαίου το μνήμα,
στην άγρια τη συκιά μαζεύουνταν, μεσοκαμπίς, στο κάστρο
πίσω να γύρουν κι ακατάπαυτα χουγιάζοντας χιμούσε
ο γιος του Ατρέα, κι ο λύθρος μόλευε τ ̓ ανίκητα του χέρια.
Όμως στο δρυ και στη Ζερβόπορτα σαν έφτασαν εκείνοι,
πήραν και στάθηκαν, προσμένοντας τους άλλους πότε θα 'ρθουν μ ̓ αυτοί στον κάμπο ακόμα εβρίσκουνταν και φεύγαν, σα γελάδες που λιόντας κυνηγάει χιμίζοντας μες στην καρδιά της νύχτας,
σ ̓ όλες μαζί, μα μια είναι που 'λαχε για να 'βρει ο Χάρος, οποιαν μες στα γερά τσακώσει δόντια του, κι αφού της σπάσει πρώτα
το σβέρκο, αναρουφάει το γαίμα της και τρώει τα σωθικά της' όμοια κι ο ρήγας Αγαμέμνονας, ο γιος του Ατρέα, χιμούσε
τον πιο στερνό χτυπώντας πάντα του, κι αυτοί τρεχάτοι έφευγαν. Πολλοί κι απίστομα κι ανάσκελα κυλούσαν απ ̓ τ ̓ αμάξια
κάτω απ ̓ τα χέρια του, τι εχύνουνταν με το κοντάρι ολούθε.
Μα ως πια στο κάστρο κοντοζύγωναν και στ ̓ αψηλά τειχιά του, την ώρα εκείνη των αθάνατων και των θνητών ο κύρης
στης Ίδας κάτω της πολύβρυσης τις κορυφές κατέβη
ψηλά απ ̓ τα ουράνια, και στα χέρια του κρατούσε αστροπελέκι. Την Ίρη τότε τη χρυσόφτερη μαντατοφόρα στέλνει:
«Ίρη ανεμόποδη, στον Έχτορα τρέχα να πεις τι θέλω'
όσο θωράει τον Αγαμέμνονα το ρήγα μες στους πρώτους
να χύνεται μπροστά, θερίζοντας των Τρωών το ασκέρι αράδα, πίσω ας τραβάει, και στους επίλοιπους κουράγιο ας δίνει μόνο,
με τους οχτρούς στον άγριο τάραχο να πολεμούν αντρίκεια. Μ ̓ αν κονταριά τον Αγαμέμνονα χτυπήσει για σαγίτα
κι απά στο αμάξι ανέβη, δύναμη να σφάζει θα του δώσω, ωσόπου πια στα καλοκούβερτα πλεούμενα σιμώσει,
και πέσει ο γήλιος βασιλεύοντας και το άγιο απλώσει σκότος.» Αυτά είπε, κι η ανεμόποδη Ίριδα γρικάει τον ορισμό του,
κι απ ̓ τα βουνά της Ίδας χύθηκε κατά την Τροία την άγια'
και κει τον Έχτορα, του αντρόκαρδου το γιο του Πρίαμου, βρίσκει πίσω από τ ̓ άλογα να στέκεται πα στο γερό του αμάξι.
Κι η Ίριδα εστάθη η φτεροπόδαρη κοντά του και μιλούσε:

«Έχτορα, γιε του Πριάμου ασύγκριτε, που 'χεις του Δία τη γνώση, ο αφέντης Δίας σε σένα μ ̓ έστειλε το λόγο του ν ̓ ακούσεις:
Όσο θωράς τον Αγαμέμνονα το ρήγα μες στους πρώτους
να χύνεται μπροστά, θερίζοντας των Τρωών το ασκέρι αράδα, τραβήξου εσύ, και στους επίλοιπους κουράγιο δίνε μόνο,
με τους οχτρούς στον άγριο τάραχο να πολεμούν αντρίκεια. Μ ̓ αν κονταριά τον Αγαμέμνονα χτυπήσει για σαγίτα
κι απά στο αμάξι ανέβει, δύναμη να σφάζεις θα σου δώσει, ωσόπου πια στα καλοκούβερτα πλεούμενα σιμώσεις,
κι ο γήλιος πέσει βασιλεύοντας και το άγιο απλώσει σκότος.»
Ως είπε αυτά η γοργόποδη Ίριδα, μισεύει πίσω πάλε,
κι εκείνος πήδηξε άπ ̓ τ ̓ αμάξι του συνάρματος στο χώμα,
κι έτρεξε, σειώντας τα κοντάρια του τα μυτερά, στ ̓ ασκέρι,
να μπουν στον πόλεμο φωνάζοντας, κι άγρια ξανάβει μάχη. Κάνουν κι αυτοί στροφή και βρέθηκαν αντίκρα στους Αργίτες'
μα όπως επήραν και δυνάμωσαν κι oι Αργίτες τις γραμμές τους, άνοιξε ο πόλεμος και στάθηκαν αντικριστά, κι εχύθη
μπροστά απ ̓ τους άλλους ο Αγαμέμνονας, να πολεμήσει πρώτος. Πέστε μου τώρα, Μούσες, που 'χετε τον Όλυμπο παλάτι,
ποιος ήρθε ομπρός στον Αγαμέμνονα και στάθη απ ̓ όλους πρώτος
για από τους Τρώες για από τους σύμμαχους τους κοσμοξακουσμένους;
Ο γιος ο αρχοντικός, ο λιόγεννος, του Αντήνορα Ιφιδάμας, αναθραμμένος στην πολύκαρπη, την αρνομάνα Θράκη'
τον είχεν ο Κισσέας στο σπίτι του, παππούς από μητέρα,
της Θεανώς της ροδομάγουλης ο κύρης, αναστήσει,
μικρός σαν ήταν μα σαν άνθισεν η φουμιστή του η νιότη,
εκεί τον κράτησε και του 'δωκε την κόρη του γυναίκα'
κι αφήκε τον παστό τους νιόγαμπρός, γρικώντας πως εφτάσαν οι Δαναοί, και δώδεκα άρμενα ξοπίσω του ακλουθούσαν. Όμως τα πλοία τα καλοζύγιαστα τ ̓ αφήκε στην Περκώτη,
κι αυτός στεριάς επήγε κι έφτασε στης Τροίας το κάστρο μέσα. Τούτος λοιπόν στον Αγαμέμνονα στάθηκε αντίκρα τότε'
κι όπως τρεχάτοι κοντοζύγωσαν χιμώντας ο ένας του άλλου,
ο Ατρείδης το κοντάρι πέταξε λοξά και δεν τον βρήκε'
μ ̓ αυτόν τον χτύπησε ο Ιφιδάμαντας στο θώρακα από κάτω, στη ζώνη, κι έβαλε και δύναμη με το βαρύ του χέρι.
Μα το ζωνάρι τ ̓ ολοπλούμιστο δεν τρύπησε ̓ πιο πρώτα βρήκε ο χαλός τ ̓ ασημοστόλιδα και στράβωσε ως μολύβι. Κι ο πρωταφέντης Αγαμέμνονας αρπάζει το κοντάρι,
και σέρνοντας τον του το τράβηξε μανιάζοντας, σα λιόντας'

μετά με μια σπαθιά στο σβέρκο του του παραλύει τα γόνα. Σε μολυβένιον ύπνο, πέφτοντας, βυθίστηκεν ο δόλιος,
τους εδικούς του ως εδιαφέντευε κι αλάργα απ ̓ την καλή του, που δεν τα χάρηκε, κι ας έδωκε πολλά για να την πάρει ̓ εκατό βόδια της πρωτόδωκε κι έταζε χίλια ακόμα,
κι αρνιά και γίδια, από τ ̓ αρίφνητα που του 'βοσκαν κοπάδια. Μα τότε ο Ατρείδης Αγαμέμνονας τον έγδυσε, και πίσω γυρνούσε στους Αργίτες τα όμορφα κρατώντας άρματά του. Όπως αντίκρισε το αδέρφι του νεκρό να πέφτει χάμω,
ο Κόωνας, πρώτος γιος του Αντήνορα, στον κόσμο ξακουσμένος,
καημός ανείπωτος του σκέπασε μεμιάς τα δυο του μάτια. Στάθηκε πλάι στον Αγαμέμνονα κρυφά με το κοντάρι
και του χτυπάει το καλαμόχερο, πιο κάτω απ ̓ τον αγκώνα, κι απ ̓ το κοντάρι που στραφτάλιζε βγήκε ο χαλός αντίκρυ. Έκοψε κρύος τον Αγαμέμνονα το ρήγα ιδρώτας τότε,
μα δεν παράτησε τον πόλεμο και τη σφαγή, μονάχα
με το ανεμόθρεφτο κοντάρι του χιμάει στον Κόωνα πάνω. Ωστόσο αυτός τον Ιφιδάμαντα, που ίδιοι γονιοί είχαν κάμει, τραβούσε από το πόδι, κι έκραζε στους αντρειωμένους όλους· μα όπως τραβούσε, τον επέτυχε πιο κάτω απ ̓ το σκουτάρι
το αφαλωτό με το κοντάρι του και του 'λυσε τα γόνα·
τρέχει, κι απά στον Ιφιδάμαντα του κόβει το κεφάλι.
Έτσι απ ̓ το γιο του Ατρέα δαμάστηκαν και χάσαν τη ζωή τους
οι γιοί του Αντήνορα, βουλιάζοντας στο μαύρον Άδη κάτω.
Κι ωστόσο επήρε αυτός και χίμιζε και μες στους Τρώες τους άλλους με το σπαθί και το κοντάρι του και με χοντρά λιθάρια,
όση ώρα ακόμα το αίμα ανάβρυζε ζεστό από την πληγή του.
Μα μόλις η πληγή ξεράθηκε και στάθη πια το γαίμα,
τον πήραν οι σουβλιές αβάσταχτες τον αντρειωμένο Ατρείδη.
Πώς σε γυναίκα πια ετοιμόγεννην οι πικροπονοδότρες
θεές Λεχούσες σφάχτη στέλνουνε, κι είναι της Ήρας κόρες,
και σέρνουν σουβλερούς ξοπίσω τους, φαρμακωμένους πόνους· τέτοιες σουβλιές στο χέρι του ένιωσε κι ο Ατρείδης ο αντρειωμένος. Πηδάει στο αμάξι ευτύς και πρόσταξε του αμαξολάτη, τ ̓ άτια
στα βαθουλά να τρέξει τ ̓ άρμενα, τι εβάραινε η καρδιά του'
και δυνατά, πριν φύγει, εφώναξε, ν ̓ ακούσουν όλοι οι Αργίτες: «Καλοί μου φίλοι, Αργίτες άρχοντες και πρωτοκεφαλάδες, κρατήστε τώρα εσείς τον πόλεμο τον άγριο, να γλιτώστε
τα πελαγόδρομα καράβια μας, τι ολημερίς εμένα
τους Τρώες δεν άφησε ο βαθύγνωμος ο Δίας να πολεμήσω.»

Είπε, κι ο αμαξολάτης χτύπησε τα ωριότριχα άλογα του,
που πρόθυμα πέταξαν, στ ̓ άρμενα τα βαθουλά τραβώντας.
Τα στήθη τους με αφρούς σκεπάζουνταν κι ο κουρνιαχτός τα πόδια τους γέμιζε, απ ̓ τη μάχη ως έσερναν το ρήγα που πονούσε.
Κι ο μέγας Έχτορας, ως ξέκρινε το γιο του Ατρέα να φεύγει,
σέρνει φωνή τρανή γκαρδιώνοντας τους Τρώες και τους Λυκιώτες: « Λυκιώτες και Δαρδάνοι αντρόψυχοι και Τρώες, ακούστε με όλοι' άντρες σταθείτε, ορθή κρατάτε τη της αντριγιάς τη φλόγα!
τι τώρα ο πιο αντρειωμένος έφυγε, κι ο Δίας, ο γιος του Κρόνου, έδωκε εμένα δόξα αθάνατη ̓ στους γαύρους πάνω Αργίτες
βαράτε τ ̓ άτια τα μονόνυχα, που πιο να δοξαστείτε.»
Αυτά είπε, κι όλοι επήραν δύναμη και στύλωσε η καρδιά τους. ο αγριμολόγος πώς τ ̓ ασπρόδοντα ξαμόλυσε σκυλιά του
σε λιόντα για και σ ̓ άγριογούρουνο λογγοθρεμμένο απάνω' όμοια και τότε ο μέγας Έχτορας, σαν Άρης αντροφόνος,
τους Τρώες ξαμόλυσε τους άφοβους απάνω στους Αργίτες'
κι ατός του, για τη νίκη σίγουρος, τραβούσε με τους πρώτους, και μες στη μάχη εχύθη, δρόλαπας θαρρείς ξεφρενιασμένος, που στο μαβί χιμίζει πέλαγο κι άγρια φουρτούνα ασκώνει. Ποιόν πρώτο αλήθεια και ποιόν ύστερο του Πρίαμου ο γιος στο χώμα,
ο Έχτορας, έριξε, όπως του 'δινεν ο Δίας τη νίκη τώρα;
Τον Τώρο, τον Ασαίο, τον άτρομον Ιππόνοο, τον Οπίτη,
και του Κλυτέα το γιο το Δόλοπα και τον Αγέλαο ρίχνει
και τον Αυτόνοο και τον Αίσυμνο και τον Οφέλτιο πρώτα' αυτούς απ ̓ τους Αργίτες σκότωσε ρηγάδες, και στο πλήθος πέφτει μετά. Καθώς ο Ζέφυρος με σίφουνα μεγάλο
φερμένα από το Νότο σύγνεφα λευκά χτυπάει και σπρώχνει, και φουσκωτά κυλούν τα κύματα, κι η άχνη ψηλά σκορπιέται απ ̓ την ορμή του πολυτάξιδου κυνηγημένη ανέμου' παρόμοια κι ο Έχτορας εθέριζε πολλά κεφάλια τότε.
Δουλειές αγιάτρευτες θα γίνουνταν εκεί, μεγάλη θράψη,
κι οι Αργίτες στα καράβια φεύγοντας θα πέφταν, ο Οδυσσέας αν στου Τυδέα το γιο δε φώναζε κουράγιο δίνοντας του: «Διομήδη, τι είναι αυτά που επάθαμε και της αντρείας ξεχνούμε; Έλα, καλέ μου, στάσου δίπλα μου, τι θα 'ναι δα ντροπή μας
να πάρει τ ̓ άρμενά μας ο Έχτορας ο λαμπροκρανοσείστης.»
Κι ο δυνατός Διομήδης στράφηκε κι απηλογιά του δίνει:
«Εγώ θα κρατηθώ στη θέση μου και θα βαστήξω, ωστόσο
δε θα 'ναι λέω μεγάλο τ ̓ όφελος, τι ο νεφελοστοιβάχτης
ο Δίας στους Τρώες τη νίκη θέλησε, κι όχι σε μας να δώσει.»

Είπε, και το Θυβραίο κοντάρεψε στο αριστερό βυζί του,
κι από το αμάξι του τον γκρέμισε ̓ και τον ισόθεο πάλε
Μολίονα, του Θυβραίού το σύντροφο, ρίχνει ο Οδυσσέας στο χώμα. Τους κόψαν την ορμή για πόλεμο κι εκεί τους παράτησαν,
κι εκείνοι μες στο ασκέρι εχύθηκαν και κάναν θράψη, ως κάπροι που θρασεμένοι απάνω εχίμιξαν σε σκύλους κυνηγάρους'
όμοια, ξανά χιμώντας, σκότωναν τους Τρώες, και ξανασάναν χαρούμενοι, απ ̓ το θείο τον Έχτορα κυνηγημένοι, οι Αργίτες.
Τότε μαζί κι αμάξι εκούρσεψαν και δυο άντρειανούς σκότωσαν'
απ ̓ την Περκώτη, γιους του Μέροπα, που απ ̓ όλους πιο τους άλλους
της μαντικής τις τέχνες κάτεχε, κι ουδ ̓ άφηνε τους γιους του
στον αντροφά να πάνε πόλεμο ̓ μ ̓ αυτοί δεν τον άκουσαν,
οι μαύρες Λάμιες λες του Χάροντα στο χαλασμό τους σπρώχναν. Αυτών των δυο ο Διομήδης άρπαξε, κονταροκατεχάρης,
ζωή, ψυχή, και τα περίλαμπρα τους έγδυσε άρματά τους.
Δυο κι ο Οδυσσέας σκοτώνει, Ιππόδαμο κι Υπείροχο τους λέγαν. Κι ανάμεσα τους ισοζύγιαζε τη μάχη από την Ίδα
ο Δίας βιγλίζοντας, και σκότωναν ο ένας τον άλλο εκείνοι.
Πρώτα ο Διομήδης τον Αγάστροφο χτυπάει με το κοντάρι,
το γιο του Παίονα, στο λαγγόνι του ̓ δεν είχε αυτός κοντά του
το αμάξι του να φύγει τρέχοντας, κι ήταν βαρύ το λάθος.
Τ ̓ άτια κρατούσε ο αμαξολάτης του πέρα μακριά, και τούτος
πεζός στους πρώτους μέσα εμάχουνταν, ως που τον βρήκε ο Χάρος. Τους είδε τότε ο μέγας Έχτορας μες στις γραμμές, και πέφτει σκούζοντας πάνω τους, κι οι φάλαγγες των Τρωών ξοπίσω έρχονταν.
Κι ως τον αντίκρισε ο βροντόφωνος Διομήδης, σύγκρυο του 'ρθε,
και του Οδυσσέα γυρνώντας μίλησε, που πλάι του εκεί βρισκόταν: «Κακό μεγάλο ο γαύρος Έχτορας, που απάνω μας πλακώνει'
μα εμείς εδώ ας σταθούμε ασάλευτοι να κονταροκρουστούμε.»
Είπε, και το μακρόισκιωτο έριξε κοντάρι του με φόρα,
και δεν ξαστόχησε ̓ τον πέτυχε στην κορυφή του κράνους,
την κεφαλή του ως εσημάδευε ̓ μα το χαλκό τινάζει
πίσω ο χαλκός, και στ ̓ ώριο δέρμα του δε φτάνει ̓ τι το κράνος το στενοπρόσωπο, το τρίδιπλο, τον γλίτωσε του Φοίβου.
Κι ο Έχτορας μίλια πισωγύρισε και χώθη μες στ'ασκέρι,
κι άπα στα γόνατα σωριάστηκε, κι ακούμπησε στο χώμα
τ ̓ αδρό του χέρι, και του σκέπασε μαύρη νυχτιά τα μάτια.
Μα ως που να τρέξει στο κοντάρι του ξοπίσω ο Διομήδης τραβώντας μέσα από τους πρόμαχους, να ιδεί που του 'χε πέσει, ο Έχτορας πήρε ανάσα, επήδηξε στο αμάξι απάνω πάλε,

και μες στο πλήθος πήρε κι έφευγε, και γλίτωσε του Χάρου.
Κι ο δυνατός Διομήδης του 'κραξε με το κοντάρι ορμώντας:
«Του Χάρου, σκύλε, πάλι εξέφυγες! Μια τρίχα και χανόσουν! Ξανά σε γλίτωσεν ο Απόλλωνας ο Φοίβος, που ως στους χτύπους των κονταριών κίνας, ταξίματα περίσσια θα του κάνεις.
Θα σε ξεκάμω εγώ, μη γνοιάζεσαι! Θα σε πετύχω πάλε,
κάποιος κι εμένα απ ̓ τους αθάνατους μαθές αν παραστέκει. Τώρα η σειρά των άλλων πάνω τους θα πέσω, κι όποιον λάχω!» Ως είπε τούτα, τον Αγάστροφο τον αντρειωμένο γδύνει.
Στο ρήγα το Διομήδη ο Αλέξαντρος, της ομορφομαλλούσας
Ελένης ο άντρας, το δοξάρι του τραβάει να ρίξει τότε,
γερμένος στην κολόνα, που 'στέκε στου Ίλου το μνήμα πάνω, του γιου του Δάρδανου, πρωτόγερου σε περασμένα χρόνια. Πάνω στην ώρα εκείνος έβγαζε το θώρακα απ ̓ τα στήθη
του Αγάστροφου κι από τους ώμους του το ξομπλιαστό σκουτάρι και το βαρύ το κράνος ̓ μ ̓ άξαφνα τανυεί το τόξο ο Πάρης
και τον χτυπάει —τι από το χέρι του δεν ξέφυγε η σαγίτα
του κάκου— στο δεξιό ποδάρι του, στο χτένι, κι απαντίκρυ περνώντας η σαγίτα εμπήχτηκε στη γη. Κι αυτός πετάχτη
με γέλιο απ ̓ τη χωσιά χαρούμενος, και με καμάρι του 'πε:
«Σε πέτυχα! Άδικα η σαγίτα μου δεν πήγε. Να ̓ ταν μόνο
στο κατωκοίλι να πετύχαινα, να σ ̓ εστελνα στον Άδη.
Έτσι απ ̓ τα τόσα θα ξανάσαιναν κακά κι οι Τρώες, που ομπρός σου λιγοκαρδούν, ως αρνοκάτσικα σαν αντικρίζουν λιόντα.»
Τότε ο τρανός Διομήδης άσκιαχτος του απηλογήθη κι είπε: «Γυναικοπλάνε κι ατσαλόγλωσσε, του δοξαριού τεχνίτη
μονάχα! αν σου βαστούσε αντίκρα μου να μετρηθείς στο απάλε,
δε θα φελούσαν τα δοξάρια σου μηδέ οι πολλές σαγίτες.
Τώρα στο χτένι με τσαγκρούνισες και το καυκιέσαι κιόλα.
Μωρό παιδί, γυναίκα αν μου 'ριχνε, τόσο ψηφώ και σένα!
«Του τιποτένιου, του λαγόκαρδου κούφια η ριξιά είναι πάντα. Μένα η δικιά μου ωστόσο αλλιώτικη· ν ̓ αγγίξει μόνο κάποιον, κι είναι πικρή στον που τη δέχεται και τη ζωή του χάνει.
Τα δυο της μάγουλα η γυναίκα του ξεσκίζει, τα παιδιά του κλαίνε ορφανά, κι εκείνος, βάφοντας μ ̓ αίμα τη γη, σαπίζει,
κι όρνια τον περιζώνουν πιότερα παρά μοιρολογητρες.»
Αυτά είπε, κι ο Οδυσσέας ζυγώνοντας γοργά ο κονταρομάχος στέκει μπροστά· κι αυτός, καθίζοντας, τη γρήγορη σαγίτα τραβά απ ̓ το πόδι ̓ κι ως αβάσταχτοι τον έζωσαν οι πόνοι, πηδάει στο αμάξι ευτύς, και πρόσταξε του αμαξολάτη, τ ̓ άτια

στα βαθουλά να τρέξει τ ̓ άρμενα, τι εβάραινε η καρδιά του. Μονάχος ο Οδυσσέας απόμεινε, του κονταριού ο τεχνίτης, κανείς Αργίτης άλλος· όλοι τους στα πόδια το 'χαν βάλει. Βαρυγκομώντας τότε μίλησε στην πέρφανη καρδιά του: «Τι θα γενώ; Κακό είναι, αλίμονο, μεγάλο, φοβισμένος
να φύγω ομπρός τους, μα χειρότερο να σκοτωθώ εδώ πέρα μονάχος. Οι άλλοι Αργίτες σκόρπισαν από του Δία το χέρι. Όμως γιατί η καρδιά μου κάθεται και τ ̓ αναδεύει ετούτα;
Το ξέρω, μοναχά οι λιγόκαρδοι ξεκόβουν απ ̓ τη μάχη'
μα όποιου το λέει η καρδιά, στον πόλεμο πρεπό 'ναι να κρατήσει
αδείλιαστος ̓ μπορεί και σκότωσε, μπορεί και τον σκότωσαν.» Κι ως τούτα ανάδευε στα φρένα του βαθιά και στην καρδιά του, να τους, μπροστά του κιόλας έφτασαν οι Τρώες οι κονταράδες κι ολόγυρα τον κλείσαν—κι έσκαβαν τον ίδιο τους το λάκκο. Πώς κάπρο κυνηγούν ολόγυρα σκυλιά και ψυχωμένοι αγριμολόοι, κι εκείνος βγαίνοντας απ ̓ το βαθύ ρουμάνι
τ ̓ άσπρα ακονίζει δόντια ανάμεσα στις γυριστές μασέλες,
κι όλοι τρογύρα πέφτουν πάνω του και τον ακούν που τρίζει
τα δόντια, μα κρατούν ασάλευτοι, κι ας τον τρομάζουν όλοι ̓ όμοια και τότε οι Τρώες εχίμιξαν στον ακριβό του Δία,
τον Οδυσσέα ̓ κι αυτός τον άψεγο Δηοπίτη πρώτα πρώτα στον ώμο εχτύπησε, χιμίζοντας με μυτερό κοντάρι.
Το θόωνα και τον Έννομο έπειτα νεκρούς στο χώμα ρίχνει ̓ μετά τρυπάει το Χερσιδάμαντα στα μαλακά, απ ̓ τ ̓ αμάξι καθώς πηδούσε, στο σκουτάρι του το αφαλωτό από κάτω.
Κι αυτός στη γη σωριάστη σφίγγοντας το χώμα στις παλάμες. Αυτούς εκεί τους απαράτησε, μετά το γιο του Ιππάσου,
τον αδερφό του Σώκου του άψεγου, το Χάροπα σκοτώνει. Κι ο ισόθεος Σώκος ήρθε τρέχοντας για να τον διαφεντέψει ̓ πήγε λοιπόν και στάθη δίπλα του, κι έτσι μιλεί και κρένει:
«Περίλαμπρε Οδυσσέα, που κίντυνα και δόλους δε χορταίνεις,
για θα 'χεις να καυκιέσαι σήμερα τους δυο τους γιους του Ιππάσου, τέτοιους λεβέντες, πως εσκότωσες και πήρες τ ̓ άρματά τους,
για εγώ με το κοντάρι ρίχνοντας θα πάρω τη ζωή σου!»
Αυτά είπε, και στο ολούθε ισόκυκλο χτυπά σκουτάρι απάνω' τρυπάει το δυνατό κοντάρι του το αστραφτερό σκουτάρι
και μέσα χώνεται στο θώρακα τον πολυξομπλιασμένο,
κι απ ̓ τα πλευρά του σκίζει αλάκερο το δέρμα, μα η Παλλάδα
δεν άφησε Αθηνά στα σπλάχνα του να μπει να τα θερίσει.
Κι ως το 'νιώσε ο Οδυσσέας, για θάνατο πως η πληγή δεν ήταν,

πισωποδίζει λίγο, κι έπειτα σέρνει φωνή στο Σώκο:
« Άμοιρε εσύ, χαμός ανέλπιστος που σε πλακώνει τώρα!
Αν μένα μ ̓ έκανες τον πόλεμο να πάψω με τους Τρώες, όμως και συ από μένα θάνατο και μαύρη μοίρα θα 'βρεις
τη μέρα αυτή ̓ τι απ ̓ το κοντάρι μου πεσμένος θα χαρίσεις δόξα σε με, στον καλοφόραδο τον Άδη τη ζωή σου.»
Είπε, κι αυτός γοργά πισώστρεψε και το 'βαλε στα πόδια, μα ως έστριβε, μεμιάς του κάρφωσε στη ράχη το κοντάρι μεσοπλατίς και του το πέρασε στο στήθος πέρα ως πέρα. Βαρύς σωριάστη· καμαρώνοντας τότε ο Οδυσσέας φωνάζει:
«Σώκε, του Ιππάσου του πολέμαρχου, του αλογατά, βλαστάρι, εσένα πρώτα επήρε ο θάνατος, δε γλίτωσες του Χάρου! Κακόμοιρε! Τα μάτια ο κύρης σου κι η σεβαστή σου η μάνα
δε θα σου κλείσουν τώρα, ως πέθανες· οι αγιούπες θα σε σύρουν και θα σου φαν τις σάρκες, γύρα σου κοπαδιαστά πετώντας' όμως εμένα, αν έβρει ο θάνατος, οι Αργίτες θα με θάψουν.»
Αυτά είπε, κι έξω του πολέμαρχου του Σώκου το κοντάρι απ ̓ το κορμί κι απ ̓ το σκουτάρι του το αφαλωτό τραβούσε' κι ως το 'βγαλε, το γαίμα ανάβρυσε κι οι πόνοι τον επήραν. Κι οι Τρώες ως είδαν οι λιοντόκαρδοι το γαίμα του Οδυσσέα,
ο ένας του άλλου κουράγιο δίνοντας απάνω του όλοι έπεσαν. και τότε αυτός πισωποδίζοντας τους συντρόφους του κράζει. Τρεις φώναξε φορές με δύναμη μεγάλη, όσο βαστούσε,
και τρεις ο ψυχωμένος γρίκησε Μενέλαος τη φωνή του,
και γρήγορα μιλάει στον Αίαντα, που ήταν εκεί σιμά του: «Του Τελαμώνα γιε, αρχοντόγεννε ρηγάρχη, του Οδυσσέα του καρτερόψυχου με κύκλωσε τώρα η φωνή, και μοιάζει από τους άλλους να ξεκόπηκε στην άγρια μέσα μάχη,
κι έτσι που μόνος τώρα απόμεινε, τον έχουν στριμωγμένο. Πρεπό είναι χέρι να του δώσουμε ̓ πάμε απ ̓ τ'ασκέρι μέσα.
Τρέμω, μονάχος όπως έμεινε μέσα στους Τρώες, μην πάθει, τρανός κι ας είναι ̓ τι αν τον χάσουμε, θα τον ποθήσουμε όλοι.» Είπε, και μπήκε ομπρός, κι ο ισόθεος τον ακολούθησε άντρας. Βρήκαν σε λίγο το θεαγάπητο τον Οδυσσέα, κι οι Τρώες
τον κύκλωναν, καθώς πυρρόξανθα πα στο βουνό τσακάλια ζώνουν αλάφι διπλοκέρατο, που κάποιος το δοξεύει
και το λαβώνει ̓ αυτόν τον ξέφυγε με γρήγορα ποδάρια, όσο κρατάει ζεστό το γαίμα του κι έχει γερά τα γόνα'
μα σύντας το δαμάσει η γρήγορη σαγίτα, σαρκοφάγα τσακάλια το σπαράζουν άσπλαχνα σε δάσος ισκιωμένο,

πα στο βουνό κι η τύχη το 'φέρε να ξεπροβάλει λιόντας αρπαχτικός, κι ως κείνα εσκόρπισαν, το τρώει με βιάση ετούτος' όμοια και τότε τον πολύβουλο πολέμαρχο Οδυσσέα
Τρώες αντρειωμένοι πλήθος κύκλωναν, κι αυτός με το κοντάρι χιμώντας πάσκιζε απ ̓ τον άσπλαχνο πώς να γλιτώσει Χάρο.
Κι ήρθεν ο Αίας με το σκουτάρι του, περίτρανο σαν πύργος,
και στάθη δίπλα του, και σκόρπισαν οι Τρώες εδώθε εκείθε. Τότε ο Μενέλαος ο πολέμαρχος κρατώντας του το χέρι
τον έβγαλε έξω, ωσόπου ο ακράνης του του ζύγωσε τ ̓ αμάξι,
Κι ο μέγας Αίας στους Τρώες χιμίζοντας τον Πάνδοκο σκοτώνει
και τον υγιό του Πρίαμου Δόρυκλο, τον κλεφτογεννημένο ̓
το Λύσαντρο έπειτα, τον Πύρασο χτυπάει και τον Πυλάρτη. Βροχή πώς ρίχνει ο Δίας αλύπητη, κι ο ποταμός φουσκώνει,
κι απ ̓ τα ψηλά βουνά ξεχύνεται και πλημμυράει τον κάμπο,
και πλήθος δρυς κυλούν στο ρέμα του ξεροί, και πλήθος πεύκα, και πλήθος λάσπες, ξύλα, φρύγανα, και στο γιαλό τα ρίχνει ̓ παρόμοια ο μέγας Αίας χιμίζοντας στον κάμπο εκυνηγούσε
και σκότωνε και Τρώες κι αλόγατα· κι ουδέ τον είχε νιώσει
ο Έχτορας, που 'χε στήσει πόλεμο ζερβιά μεριά, στους όχτους μακριά του ποταμού του Σκάμαντρου, κει πέρα που κεφάλια
πέφταν πολλά στο χώμα κι άσβηστος ο αλαλητός σκωνόταν τρογύρα στον τρανό το Νέστορα, στο γαύρο Ιδομενέα.
Μέσα σ ̓ αυτούς ο μέγας Έχτορας, σ ̓ έργα φριχτά μπλεγμένος, κοντάρι κυβερνούσε κι άλογα, και σκότωνε αντρειωμένους.
Μα κι έτσι οι Αργίτες οι αρχοντόγεννοι δε θα 'στρεφαν να φύγουν αν της Ελένης της ωριόμαλλης το ταίρι, ο Πάρης, πάνω
στο δεξιόν ώμο δεν ελάβωνε με τρίκοχη σαγίτα
το ρήγα το Μαχάονα, κόβοντας την περισσήν αντρεία του.
Κι ο φόβος έζωσε τους άτρομους Αργίτες όλους τότε,
μη γείρει η ζυγαριά του πόλεμου κι οι Τρώες τους τον σκοτώσουν.
Κι ευτύς ο Ιδομενέας στο Νέστορα το θείο μιλάει γυρνώντας: « Γιε του Νηλέα, ρηγάρχη Νέστορα, των Αχαιών η δόξα, ομπρός, ανέβα πα στο αμάξι σου και το Μαχάονα πάρε μαζί, και τρέξε τα μονόνυχα τ ̓ άτια στα πλοία με βιάση·
τι ένας γιατρός αξίζει σίγουρα πολλούς ανθρώπους άλλους· σαγίτες άνασπάει και βότανα μαλαχτικά απιθώνει.»
Αυτά είπε, κι ο γερήνιος Νέστορας ακούει ο αλογολάτης,
κι ευτύς στο αμάξι ανέβη παίρνοντας και το Μαχάονα δίπλα, τον Ασκληπιό που 'χε, τον άψεγο το γιατρευτή, πατέρα. Δίνει βιτσιά μεμιάς στ ̓ αλόγατα, πού πρόθυμα πέταξαν

στα βαθουλά τραβώντας άρμενα, καθώς κι αυτά το θέλαν.
Τότε ο Κεβριόνης, πάνω στου Έχτορα το αμάξι ανεβασμένος,
τους Τρώες θωρεί που αναστατώνουνταν, κι έτσι μιλεί και κρένει: «Έχτορα, εμείς οι δυο χτυπιόμαστε με τους Αργίτες δώθε,
στην άκρη εδώ του τρισκατάρατου πολέμου, μα για κοίτα
τους άλλους Τρώες που αναστατώνουνται, κι αυτοί και τ ̓ άλογα τους. Του Τελαμώνα ο γιος τους έβαλε μπροστά ̓ τον ξεχωρίζω
καλά από το τρανό σκουτάρι του στους ώμους γύρα ̓ ωστόσο
ας στρέψουμε κι αμάξι κι άλογα κι εμείς οι δυο κει πέρα,
όπου 'χουν στήσει ανήλεο πόλεμο πεζοί κι αμαξολάτες,
κι ο ένας τον άλλο σφάζουν, κι άσβηστη ψηλά η βουή πετιέται». Είπε, και τ ̓ άτια τα ωριοχήτικα χτυπάει με το μαστίγι
το βροντερό, και κείνα, νιώθοντας τις μαστιγιές στην πλάτη, μέσα σε Τρώες κι Αργίτες έσερναν το γρήγορο τ ̓ αμάξι, σκουτάρια και νεκρούς ανάκατα πατώντας ̓ και τ ̓ αξόνι,
κάτω μεριά, κι οι γύροι εβάφουνταν στο αμάξι γύρα μ ̓ αίμα, από τις στάλες που ξεπέταγαν τα νύχια των αλόγων
κι οι ρόδες· κι ο Έχτορας λαχτάριζε με τους οχτρούς να σμίξει, πηδώντας πάνω τους, τις φάλαγγες να σπάσει ̓ κι έτσι ασκώνει στους Δαναούς τρανό συντάραχο κι απανωτά χτυπούσε'
και μες στο πλήθος πηγαινόρχουνταν των άλλων, πολεμώντας - με το σπαθί, με το κοντάρι του και με βαριά κοτρόνια.
Από τον Αίαντα μόνο αλάργευε, το γιο του Τελαμώνα,
τι ο Δίας τον αμποδούσε πόλεμο με πιο αντρειανούς να στήνει. Μα ο Δίας πατέρας ο αψηλόθρονος ξυπνάει στον Αία τον τρόμο, και στάθη σαστισμένος· κι έριξε στην πλάτη το σκουτάρι
και φεύγει, τρομαγμένος γύρα του θωρώντας, σαν αγρίμι, κι όλο γυρνούσε πίσω, απόσιγα τα γόνατα κουνώντας.
Σε βοϊδομάντρα πώς πυρρόξανθο παίρνουν ξοπίσω λιόντα τα τσοπανόσκυλα κι οι ξάγρυπνοι ξωτάροι να τον διώξουν,
κι όλη τη νύχτα ορθοί την πέρασαν, χωρίς να τον αφήσουν
το πιο παχύ ν ̓ αρπάξει βόδι τους ̓ κι εκείνος κρέας ζητώντας να φάει, χιμάει, μα δίχως όφελος ̓ πλήθος μαθές κοντάρια πέφτουν απάνω του ξεφεύγοντας απ ̓ αντρειωμένα χέρια, πλήθος δαδιά που καιν και σκιάζεται, με όση κι αν έχει λύσσα' και μόνο ως φέξει, παίρνει απόφαση και φεύγει πικραμένος' όμοια βαριόκαρδος ξαλάργευε κι ο Αίας αθέλητα του
από τους Τρώες, μην πάθουν τρέμοντας τ ̓ Αργίτικα καράβια.
Πως γάιδαρος σιγοκουνάμενος στου χωραφιού το γύρο
πεισμώνει τα παιδιά, στην πλάτη του ραβδιά πολλά κι ας σπάζουν,

και τα ψηλά τα στάχυα μπαίνοντας θερίζει, με τα ξύλα
κι ας τον χτυπούν αυτά—παιδιάτικη μπροστά του η δύναμη τους! Στερνά με κόπο κι αν τον έδιωξαν, μα φεύγει πια χορτάτος' παρόμοια και το μέγαν Αίαντα, το γιο του Τελαμώνα,
παίρναν ξοπίσω οι Τρώες οι αντρόκαρδοι κι οι ξακουστοί συμμάχοι, και του κάρφωναν τα κοντάρια τους στου σκουταριού τη μέση'
κι εκείνος μια γυρνούσε κι έστεκε, την πλήθιαν αντριγιά του θυμάμενος, κι ευτύς αντίσκοφτε των αλογάδων Τρωών
τις φάλαγγες, και μια ξανάφευγε τη ράχη του γυρνώντας.
Έτσι το δρόμο απ ̓ όλους έκοβε προς τα γοργά καράβια,
και μόνος πολεμούσε ανάμεσα στους Τρώες και στους Αργίτες' και τα πολλά κοντάρια που 'φευγαν απ ̓ αντρειωμένα χέρια άλλα, χιμώντας μπρος, καρφώνουνταν πα στο τρανό σκουτάρι, κι άλλα στη γης στέκονταν, κάτασπρη προτού γευτούνε σάρκα, μεσοδρομίς, κι ας ελαχτάριζαν με σάρκα να χορτάσουν.
Κι όπως τον είδε τότε ο Ευρύπυλος, ο γιος ο τιμημένος του Ευαίμονα, έτσι να ζορίζεται με τις πολλές ριξιές τους, ήρθε και στάθη πλάι, και ρίχνοντας το αστραφτερό κοντάρι τον Απισάονα τον πολέμαρχο, το γιο του Φαύσιου, βρίσκει στο σκώτι· χαμηλά, και του 'λυσε μονοστιγμίς τα γόνα.
Κι ο Ευρύπυλος πηδά, απ ̓ τους ώμους του να πάρει την αρμάτα ̓ μα ως τον κατάλαβε ο θεόμορφος Αλέξαντρος να θέλει
να βγάλει του Απισάονα τ ̓ άρματα, τανίζει ευτύς το τόξο
και πετυχαίνει τον Ευρύπυλο πα στο δεξιό μερί του ̓
σπάει το καλάμι της σαγίτας του, κι ο Ευρύπυλος γυρίζει,
με το μερί βαρύ, στους συντρόφους ξοπίσω, να ξεφύγει
του Χάρου, και φωνή τους έσυρε, ν ̓ ακούσουν όλοι οι Αργίτες: «Καλοί μου φίλοι, Αργίτες άρχοντες και πρωτοκεφαλάδες, γυρνάτε και σταθείτε ασάλευτοι, τον Αίαντα να γλυτώστε
άπ ̓ το χαμό ̓ τον έχουν ρίχνοντας ζορίσει, δεν ξεφεύγει
απ ̓ τον κατάρατο τον πόλεμο, φοβάμαι ̓ για σταθείτε
γύρω απ ̓ τον μέγαν Αίαντα αλύγιστοι, το γιο του Τελαμώνα»
Ο λαβωμένος έτσι Ευρύπυλος μιλούσε, και κοντά του
ήρθαν στάθηκαν οι άλλοι, γέρνοντας στους ώμους τα σκουτάρια, με τα κοντάρια ορθά, κι αντίκρα τους είδαν τον Αία να φτάνει, που ως έφτασε κοντά στους συντρόφους, μεταγυρνάει και στέκει. Έτσι εκεί πέρα τούτοι εμάχουνταν σα φλόγα λαμπαδούσα·
κι ωστόσο του Νηλέα τ ̓ αλόγατα το Νέστορα ιδρωμένα
και το Μαχάονα τον πολέμαρχο μακριά απ ̓ τη μάχη έσερναν. Τότε ο Αχιλλέας ο φτεροπόδαρος τον γνώρισε ως τον είδε'

τι απάνω εστέκουνταν στου απλόχωρου του καραβιού την πρύμνα, θωρώντας το βαρύ τους πόλεμο και την πικρή φευγάλα.
Κι ευτύς, φωνάζοντας απ ̓ τ ̓ άρμενο, το σύντροφο του κράζει,
τον Πάτροκλο ̓ κι αυτός ακούγοντας προβαίνει απ ̓ το καλύβι
σαν το θεό τον Άρη—κι άρχισε την ώρα αυτή ο χαμός του.
και πρώτος μίλησε ο αντροδύναμος γιος του Μενοίτιου κι είπε: «Γιατί, Αχιλλέα, με κράζεις; Λέγε μου, τι θέλεις από μένα;»
Τότε ο Αχιλλέας ο φτεροπόδαρος του απηλογήθη κι είπε:
«Γιε του Μενοίτιου αρχοντογέννητε, πιο αγαπημένε απ ̓ όλους, ήρθε ο καιρός θαρρώ στα πόδια μου να πέσουν μπρος οι Αργίτες
παρακαλώντας, τι ανεβάσταχτη τους έχει σφίξει ανάγκη.
Ωστόσο τρέχα τώρα, Πάτροκλε, στο Νέστορα, να μάθεις,
ποιος είναι εκείνος που λαβώθηκε και κουβαλά απ ̓ τη μάχη. Πίσω ως τον έβλεπα, απαράλλαχτα με το Μαχάονα μοιάζει,
το θρέμμα του Ασκληπιού, το πρόσωπο δεν είδα ωστόσο διόλου' τι με τη φόρα τους τ ̓ αλόγατα με βιάση προσπέρασαν.»
Είπε, κι ο Πάτροκλος του ακράνη του συναγρικάει το λόγο, και πήρε στα καλύβια κι άρμενα των Δαναών να τρέχει. Εκείνοι ωστόσο μπρος στου Νέστορα σα φτάσαν το καλύβι, στην πολυθρόφα γη κατέβηκαν, και τ ̓ άλογα απ ̓ τ ̓ αμάξι
ο αλογατάρης Ευρυμέδοντας του γέροντα ξεζεύει.
Κι εκείνοι τον ιδρώτα εστέγνωσαν απ ̓ τούς χιτώνες πρώτα στον άνεμο απαντίκρυ στέκοντας, ομπρός στο ακροθαλάσσι, και στο καλύβι εμπήκαν ύστερα και σε σκαμνιά εκαθίσαν.
Τότε η Εκαμήδη η κάλοπλέξουδη πιοτό τους ετοιμάζει.
Την Τένεδο ο Αχιλλέας σαν πάτησε, την είχαν δώσει οι Αργίτες, την κόρη του Αρσινόου του αντρόκαρδου, στο γέροντα μοιράδι αρχοντικό, τι πρώτη η γνώμη του στων άλλων μέσα πάντα. Αυτή μπροστά τους γαλαζόποδο, πανώριο, τορνεμένο
τραπέζι πρώτα τώρα απίθωσε, κι απάνω του ακουμπούσε
κανίστρι χάλκινο, και μέσα του κρομμύδι για προσφάγι,
να πίνουν, μέλι ακόμα ολόξανθο και κρίθινο άγιο αλεύρι,
στερνά την ώρια κούπα, ο γέροντας που 'χε απ ̓ την Πύλο φέρει, την πλουμισμένη με χρυσόκαρφα, και τέσσερα τη ζώναν
αφτιά ̓ σε κάθε αφτί δεξόζερβα χρυσά βοσκολογουσαν
δυο περιστέρια, κι από κάτω της διπλοί βρίσκονταν πάτοι. Γεμάτη αv ήταν, άλλος δύσκολα να την κουνήσει μπόρειε,
μα ο γέρο Νέστορας ανέκοπα την έφερνε στα χείλια.
Εκεί συγκέρασε η θεόμορφη γυναίκα τότε πρώτα
κρασί απ ̓ την Πράμνο, ξύνει μέσα του με τη χαλκένια ξύστρα

τυρί γιδίσιο, και πασπάλισε κριθάλευρο από πάνω ̓
και το πιοτό σαν αποτέλειωσε, τους κάλεσε να πιούνε.
Και κείνοι τα στεγνά λαρύγγια τους με το πιοτό ως δρόσισαν, στην ώρα πάνω που χαιρόντουσαν ο ένας του άλλου μιλώντας, πα στο κατώφλι εφάνη ο Πάτροκλος, ίδιος θεός, κι έστάθη. Θωρώντας τον πετάχτη ο γέροντας απ ̓ το λαμπρό θρονί του και χεροκράτητα τον έμπασε και του 'πε να καθίσει ̓
όμως ο Πάτροκλος του αρνήθηκε και τέτοια απηλογήθη:
«Δεν είναι, γέροντα αρχοντόθρεφτε, να κάτσω ̓ δε θα μείνω ̓ αυτόν που μ ̓ έστειλε τον σέβουμαι μαθές και τον φοβούμαι.
Θέλει να μάθει ποιος λαβώθηκε κι ήρθε μαζί σου· ωστόσο
κι εγώ τον βλέπω, είναι ο Μαχάονας ο ρήγας, τον γνωρίζω. Τώρα ξανά γυρνώ, το μήνυμα στον Αχιλλέα να φέρω ̓
το ξέρεις, γέροντα αρχοντόθρεφτε, καλά πόσο 'ναι εκείνος
να τον φοβάσαι· κι αν δεν έφταιξες, μπορεί σε βγάζει φταίχτη.» Κι απηλογιά ο γερήνιος Νέστορας του δίνει ο αλογολάτης: «Ποιος λόγος ο Αχιλλέας να μύρεται για τους Αργίτες τώρα,
που απ ̓ τις ριξιές μαθές λαβώθηκαν; Κι ουδέ το βάζει ο νους του σαν πόσο το στρατό μας πλάκωσε κακό· τι οι πιο αντρειωμένοι από κοντά ή μακριά χτυπήθηκαν και στ ̓ άρμενα πλαγιάζουν.
Από σαϊτιά ο Διομήδης, ο άτρομος γιος του Τυδέα, λαβώθη, από κοντάρι κι ο Αγαμέμνονας κι ο γαύρος Οδυσσέας,
από σαγίτα ακόμα ο Ευρύπυλος πα στο δεξιό μερί του.
Ώρα πολλή δεν είναι που "φερα κι αυτόν εδώ απ ̓ τη μάχη,
που δοξαριού σαγίτα εχτύπησε. Μόνο ο Αχιλλέας καθόλου
δε μας πονάει και δε μας γνοιάζεται, με όσην αντρεία κι αν έχει. Για καρτεράει κοντά στη θάλασσα τα γρήγορα άρμενά μας, όσο με πείσμα κι αν παλεύουμε, να κάψει η φάουσα φλόγα,
κι εμάς αράδα να μας σφάξουνε; τι πια μαθές δεν έχω.  ̓ τη δύναμη που ανθούσε κάποτε στο λυγερό κορμί μου.
Νιος να 'μουν, θε μου, κι ;ξεθύμαστη την πρώτη ορμή μου να 'χα, σαν τότε που τα βόδια αρπάξαμε και πιάστηκαν μαζί μας
οι Ηλείοι, τη μέρα εγώ που σκότωσα το γαύρο Ιτυμονέα,
το γιο του Υπείροχου, στην Ήλιδα που ζούσε, κι ως επήγα κούρσα να πάρω γι ̓ αντιπλέρωμα, τον πέτυχα απ ̓ τους πρώτους με κονταριά, καθώς διαφέντευε τα βόδια του μπροστά μου.
Κι έπεσε χάμω, κι όλο εσκόρπισε το ασκέρι του, οι ξωτάροι. Κι από τον κάμπο βιος αρίφνητο μαζώξαμε δικό τους ̓ πενήντα βουκολια τους πήραμε και γιδάρια πενήντα, πενήντα αρπάξαμε αρνοκόπαδα και τόσα χοιροστάσια,

και τρεις φορές πενήντα αλόγατα ξανθοτριχάτα ακόμα,
φοράδες όλες τους, κι οι πιότερες βύζαιναν και πουλάρια.
Κι όλα τα κούρσα αυτά τα φέραμε μες στου Νηλέα την Πύλο,
τη νύχτα, στο καστρί ̓ και χάρηκε στα φρένα του ο Νηλέας,
που πήγα -τόσο νιος στον πόλεμο και τόσα κούρσα επήρα.
Και μόλις έφεξε, τελάλιζαν οι κράχτες, όσοι ξέρουν
πως τους χρωστούν στην άγιαν Ήλιδα, να συναχτούν κι οι πρώτοι της Πύλος όλοι τους μαζώχτηκαν, τη μοιρασιά να κάνουν.
και σε πολλούς οι Ηλείοι χρωστούσανε, γιατί στα χρόνια εκείνα _ στην Πύλο μέσα λίγοι εμέναμε κι εκείνοι ρημαγμένοι'
τι είχε ο Ηρακλής ο τρανοδύναμος έρθει να μας ρημάξει,
σε πιο παλιούς καιρούς, και σκότωσε τους πιο αντρειανούς μας όλους.
Δώδεκα γιους είχε ο αψεγάδιαστος Νηλέας αναστημένα,
κι απ ̓ όλους μόνο εγώ του απόμενα, χάθηκαν οι άλλοι ̓ κι έτσι οι Ηλείοι πολύ το πήραν πάνω τους οι χαλκοθωρακάτοι,
κι άρχίσαν να μας φέρνουνται άσκημα, τι δε μας λογάριαζαν. Και τότε ο γέροντας ξεδιάλεξε, δικά του να κρατήσει,
τρακόσια αρνιά και βόδια, παίρνοντας μαζί και τους τσοπάνους· τι ήταν τρανό στην άγιαν Ήλιδα το χρέος που του χρωστούσαν, στεφανοφόρα τέσσερα άλογα και δυο από πάνω αμάξια,
που τα 'χε στείλει εκεί να τρέξουνε, να πάρουν το τριπόδι.
Μα ο βασιλιάς Αυγείας τα κράτησε δικά του, και μονάχα
να γύρει ο αμαξολάτης πρόσταξε, θλιμμένος, δίχως άτια.
Γι ̓ αυτά τα λόγια κι έργα ο γέροντας χολιώντας ξεδιαλέγει
και παίρνει τότε κούρσα αρίφνητα, και τ ̓ άλλα τα μοιράζει
στον κόσμο, κι όλοι έφυγαν έχοντας το που 'πρεπε ο καθένας. Κι εκεί που εμείς γι ̓ αυτά γνοιαζόμασταν, κι ολόγυρα στο κάστρο σφάζαμε βόδια στους αθάνατους, στην τρίτη μέρα απάνω, πλακώνουν και μονόνυχα άλογα κι αμέτρητη πεζούρα.
Μαζί κι οι δυο Μολίονες βρίσκουνταν αρματωμένοι, κι ήταν
άγουροι ακόμα, που από πόλεμο πολλά μαθές δεν ξέραν. Είναι μια πόλη Θρύο, πυλιώτικη, σε ολόρθη ράχη απάνω, στον Αλφειό κοντά, παράμερα, πολύ μακριά απ ̓ την Πύλο' αυτήν να ζώσουν τότε εγύρευαν, να την κατακουρσέψουν. Μα σύντας πια τον κάμπο εδιάβηκαν, φτάνει η Αθηνά τρεχάτη μέσα στη νύχτα από τον Όλυμπο σε μας και παραγγέλνει
ν ̓ αρματωθούμε, κι ολοπρόθυμους στην Πύλο μας μαζώνει, τι θέλαμε και μεις τον πόλεμο. Μα εγώ να βγω στη μάχη
ο κύρης μου ο Νηλέας δεν άφηνε, και μου 'κρυψε και τ ̓ άτια, τι τάχα ήμουν ακόμα ακάτεχος στην τέχνη του πολέμου.

Μα κι έτσι εγώ, πεζός κι αν έμεινα, τους άλλους πα στ ̓ αμάξια σ ̓ αντρειά ξεπέρασα, τι αφέντευε τον πόλεμο η Παλλάδα. Είναι ένας ποταμός που χύνεται στη θάλασσα, ο Μινύος, πλάι στην Αρήνη· εκεί προσμέναμε με τ ̓ άλογα οι Πυλιώτες την άγια αυγή· κι ερχόταν πίσω μας σμάρι πυκνό η πεζούρα. Εκείθε βιαστικά μες στ ̓ άρματα ντυμένοι ξεκινούμε,
και στου Αλφειού καταμεσήμερα τ ̓ άγια νερά τραβάμε. Σφάζουμε εκεί στον παντοδύναμο το Δία σφαχτά πανώρια, στον Αλφειό ταυρί, και δεύτερο ταυρί στον Ποσειδώνα, στην Αθηνά τη γαλανομάτη γελάδα απ ̓ το κοπάδι.
Μετά δειπνούμε στο στρατόπεδο, στο λόχο του ο καθένας,
και κοιμηθήκαμε πλαγιάζοντας συνάρματοι, στον όχτο
του πόταμου. Κι οι Ηλείοι οι λιοντόκαρδοι φτασμένοι κιόλας ζώνουν γοργά το κάστρο, λαχταρίζοντας να το κατακουρσέψουν·
μα πριν σηκώνουνταν ο πόλεμος ο φοβερός μπροστά τους·
τι ως απ ̓ τη γης ο γήλιος πρόβαλε ψηλά στραφτοβολώντας,
το γιο του Κρόνου ανακαλιόμαστε βοηθό και την Παλλάδα,
κι έτσι οι στρατοί τη μάχη αρχίζουμε ̓ κι ως ήρθαμε στα χέρια, πρώτος εγώ το Μούλιο σκότωσα, τρανό κονταρομάχο,
και πήρα τα μονόνυχα άτια του ̓ γαμπρός του Αυγεία λογιόταν,
κι είχε την πιο μεγάλη κόρη του, τη λιόξανθη Αγαμήδη,
που κάτεχε όσα βγαίνουν βότανα στης γης τα πλάτη απάνω. Καθώς χιμούσε, με το χάλκινο τον χτύπησα κοντάρι,
κι ως μες στη σκόνη αυτός σωριάστηκε, στο αμάξι του πηδώντας εγώ στους πρώτους μέσα εστάθηκα. και τότε οι Ηλείοι σκόρπισαν φύλλα φτερά, νεκρό ως αντίκρισαν το γαύρο τους προλάτη,
που μες στους άλλους αλογάρηδες ξεχώριζε στη μάχη.
Και τότε εγώ πλακώνω απάνω τους σα μελανό δρολάπι ̓
πενήντα αμάξια τους εκούρσεψα, και γύρα στο καθένα
δυο δυο τη γης δάγκωναν πέφτοντας απ ̓ το δικό μου χέρι.
Και τους Μολίονες λέω θα σκότωνα, τους γιους του Αχτόρου, τότε, αν μες στον πόλεμο ο πατέρας τους, ο μέγας Κοσμοσείστης,
με καταχνιά δεν τους εσκέπαζε βαριά, να τους γλιτώσει.
Και τότε νίκη ο Δίας εχάρισε μεγάλη στους Πυλιώτες·
τι στο κυνήγι τους εστρώσαμε μες στο φαρδύ τον κάμπο σκοτώνοντας τους και μαζώνοντας τις ώριες τους αρμάτες, ως που πάτησαν το πολύσταρο Βουπράσιο τ ̓ άλογά μας, και τ ̓ όρος του Αλησίου που λέγεται, και τον Ωλένιο βράχο ̓ γιατί η Αθηνά να πάει δεν άφηνε το ασκέρι μας πιο πέρα. Εκεί σκοτώνω εγώ τον ύστερο, και τ ̓ άτια πίσω τότε

στην Πύλο απ ̓ το Βουπράσιο στρέψαμε ̓ κι απ ̓ τους θεούς το Δία, απ ̓ τους θνητούς μαθές το Νέστορα δοξολογούσαν όλοι.
Τέτοιος εστάθηκα, αν εστάθηκα, μες στους ανθρώπους, όμως
τον Αχιλλέα θωρώ να χαίρεται την αντριγιά του μόνος.
Πικρά θα κλάψει ωστόσο αργότερα, σαν όλοι εμείς χαθούμε. Φίλε καλέ, ο Μενοίτιος σου 'δινε τέτοιες ορμήνιες τότε,
από τη Φθία στον Αγαμέμνονα σα σ ̓ έστελνε—θυμάσαι;
Καλά ο Οδυσσέας ο αρχοντογέννητος κι εγώ τους ορισμούς του ακούσαμε όλους, τι βρεθήκαμε κι εμείς στο σπίτι μέσα.
Από τις χώρες τις πολύκοσμες των Αχαιών, ασκέρι
μαζεύοντας, στο σπίτι εφτάσαμε το πλούσιο του Πηλέα.
Εκεί και το Μενοίτιο βρήκαμε τον αντρειανό και σένα,
και δίπλα σου ο Αχιλλέας εστέκουνταν κι ο γέρο αλογολάτης Πηλέας στο Δία τον κεραυνόχαρο παχιά μεριά από βόδι
έκαιγε μέσα στον αυλόγυρο, και στάλαζε με κούπα
μαλαματένια στο που καίγουνταν σφαχτό κρασί φλογάτο. Καθώς εσείς το κρέας γνοιαζόσαστε, στην ξώπορτά σας ξάφνου εμείς προβάλαμε. Πετάχτηκε τότε ο Αχιλλέας, μας πήρε χεροκρατώντας, να καθίσουμε μας έβαλε κοντά σας,
και με όλα τα καλά μας φίλεψε που συνηθούν στους ξένους.
Και σύντας το φαγί εχαρήκαμε και το πιοτό, μιλούσα
πρώτος εγώ, κι οί δυο σας να 'ρθετε μαζί παρακινώντας.
Κι όπως και σεις το θέλατε, άρχισαν αρμήνιες να σας δίνουν
ο γέροντας Πηλέας αρμήνευε τον Αχιλλέα το γιο του,
πρώτος να θέλει να 'ναι πάντα του, να ξεπερνά τους άλλους.
Κι ο γιος του Αχτόρου εσένα αρμήνευε και τέτοια λόγια σου 'πε: ,,Γιε μου, ο Αχιλλέας πιο πάνω στέκεται στην αρχοντιά από σένα, και στην αντρεία πολύ ̓ τρανότερος στα χρόνια εσύ 'σαι ωστόσο ̓ γι ̓ αυτό και μυαλωμένα μίλα του, τη γνώμη του κυβέρνα
κι οδήγα τον, κι αυτός τα λόγια σου θ ̓ ακούει για το καλό του."
Τέτοια σ ̓ αρμήνευεν ο γέροντας, μα το ξεχνάς ̓ ωστόσο
στον Αχιλλέα καν τώρα μίλησε, μπορεί και να συγκλίνει.
Ποιος ξέρει θεός αν δε σε σύντρεχε, το σπλάχνο του ν ̓ αγγίξεις μιλώντας του ̓ τι αξίζει η φώτιση σαν έρχεται από φίλο.
Μ ̓ αν των θεών κανένα μήνυμα γυρεύει να ξεφύγει,
που η σεβαστή του το φανέρωσε μητέρα από το Δία,
ας στείλει καν εσένα γρήγορα, μαζί και το άλλο ασκέρι
των Μυρμιδόνων φως θ ̓ αντίκριζαν οι Αργίτες έτσι κάπως.
Και τη δικιά του αρμάτα ας σου 'δινε στη μάχη να φορέσεις' μπορεί, για κείνον αν σε πάρουνε, τον πόλεμο ν ̓ αφήσουν

οι Τρώες, κι οι Αργίτες οι πολέμαρχοι να ξανασάνουν έτσι,
που απόστασαν καλή στον πόλεμο κι η λίγη ανάσα ακόμα.
Κι εύκολα πέφτοντας ξεκούραστοι σε κουρασμένους πάνω, απ ̓ τα καλύβια θα τους διώχνατε κι από τα πλοία στο κάστρο.» Είπε, και την καρδιά ανατάραξε στου Πάτροκλου τα στήθια,
κι έτσι κινούσε δίπλα στ ̓ άρμενα, να πάει στον Αχιλλέα.
Μα σύντας προσπερνούσε τ ̓ άρμενα του αρχοντικού Οδυσσέα τρεχάτος, στο άπλωμα που εγίνουνταν η σύναξη κι οι δίκες,
κι όπου υψώνονταν των αθάνατων γύρα οι βωμοί, κει πέρα ξάφνου ανταμώνει τον Ευρύπυλο τον αρχοντοθρεμμένο,
το λαβωμένο γιο του Ευαίμονα πα στο μερί, που ερχόταν
πίσω απ ̓ τον πόλεμο κουτσαίνοντας, κι από κεφάλι κι ώμους κρουνός ο ιδρώτας κάτω εστάλαζε· τον σούβλιζε η πληγή του, και μελανό το γαίμα εσούρωνε, δούλευε ο νους του ωστόσο.
Κι όπως τον είδε ο γαύρος Πάτροκλος, τον πόνεσε η καρδιά του, και με κλαφτή φωνή άνεπάρπαστα του συντυχαίνει λόγια:
« Δύστυχοι εσείς, Αργίτες άρχοντες και πρωτοκεφαλάδες!
Έτσι λοιπόν μακριά σας μέλλουνταν από δικούς και φίλους
της Τροίας τους σκύλους να χορτάσετε με τ ̓ άσπρο σας το ξίγκι; Όμως εσύ, αντρειωμένε Ευρύπυλε κι αρχοντικέ, για πες μου,
οι Αργίτες μπρος στο μέγαν Έχτορα θα κρατηθούν ακόμα,
για θα χαθούν απ ̓ το κοντάρι του κακοθανατισμένοι;»
Κι ο λαβωμένος τότε Ευρύπυλος απηλογιά του δίνει:
«Πια τώρα, Πάτροκλε αρχοντόθρεφτε, να κρατηθούν οι Αργίτες δε γίνεται ̓ σε λίγο ρίχνουνται στα μαύρα τ ̓ άρμενα τους ̓
τι κιόλας όλους που ξεχώριζαν στην αντριγιά ως τα τώρα,
από κοντά ή μακριά τους χτύπησαν οι Τρώες, και στα καράβια κρίτονται, και των Τρωών η δύναμη κάθε στιγμή αβγαταίνει. Μα εμένα γλίτωσε με, φέρε με στο μαύρο μου καράβι,
και τη σαγίτα κόψε, βγάλε την απ ̓ το μερί, και πλύνε
με χλιό νερό το μαύρο γαίμα μου, και μαλακά βοτάνια
βάλε μετά, πραγά, που σου ̓ μαθέ λεν ο Αχιλλέας, απάνω' αυτός από το δίκιο Κένταυρο, το Χείρωνα, τα ξέρει.
Δυο ειν ̓ οι γιατροί μας, ο Μαχάονας κι ο Ποδαλείριος, όμως
ο ένας θαρρώ μες στα καλύβια μας ξαπλώνει λαβωμένος,
κι έχει κι αυτός από αψεγάδιαστο γιατρό μαθές ανάγκη ̓
κι ο άλλος στον κάμπο στέκει ακλόνητος στων Τρωών τη λύσσα αντίκρυ.»
Γυρνώντας ο αντρειωμένος Πάτροκλος απηλογιά του δίνει:
«Τι λες να κάνω τώρα, Ευρύπυλε, και πώς να τα βολέψω; Τρέχω να φέρω στον πολέμαρχο τον Αχιλλέα το λόγο
που μου 'πεν ο γερήνιος Νέστορας, των Αχαιών η σκέπη.
Μα κι έτσι δε σ ̓ αφήνω αβοήθητο, για να σε τρων οι πόνοι.» Αυτά είπε, κι απ ̓ τα στήθια αγκάλιασε το ρήγα, και τον πήγε μες στο καλύβι ̓ κι ένας σύντροφος βοϊδοπροβιές του στρώνει και πέφτει. Ευτύς του βγάζει ο Πάτροκλος τη σουβλερή σαγίτα

απ ̓ το μερί με το μαχαίρι του, το μαύρο γαίμα πλένει
με χλιό νερό, και πάνω απίθωσε πικρή πονοκοιμήτρα ρίζα, στο χέρι αφού την έτριψε, και σταματά τους πόνους. Έτσι η πληγή γοργά εμαράθηκε, και στάθηκε το γαίμα.
Έτσι φευγάτοι αυτοί ως λαφόπουλα στο κάστρο μέσα τώρα τον ίδρο τους στέγνωναν, κι έπιναν νερό να ξεδιψάσουν, στα ώρια μπροστήθια απάνω γέρνοντας. Κι οι Δαναοί ακουμπώντας
στους ώμους τα σκουτάρια εζύγωναν κοντά στο καστροτείχι. Όμως τον Έχτορα τον κάρφωσε το μαύρο ριζικό του
να μείνει εκεί, στην Τροία κατάμπροστα, στο Ζερβοπόρτι δίπλα. Και στου Πηλέα το γιο γυρίζοντας φωνάζει τότε ο Φοίβος:
«Γιε του Πηλέα, γιατί με γρήγορα με κυνηγάς ποδάρια,
θνητός εσύ θεόν αθάνατο; Δεν το 'νιωσες ακόμα
πως είμαι εγώ θεός, μον ̓ άπαυτα ξοπίσω μου φρενιάζεις;
Τους Τρώες να πολεμάς δε γνοιάζεσαι, που ως τώρα κυνηγούσες και πια τρυπώξαν μες στο κάστρο τους, μον ̓ ξεστρατίζεις δώθε; Να με σκοτώσεις δεν το δύνεσαι, τι εγώ θνητός δεν είμαι!»
Τότε ο Αχιλλέας ο φτεροπόδαρος του κάνει μανιασμένος:
« Μ ̓ έχεις πλανέψει, Μακροδόξαρε, στην κακοσύνη ο πρώτος απ ̓ τους θεούς, που εσύ με αλάργεψες απ ̓ το τειχί, τι ειδάλλως
κι άλλοι πολλοί τη γη θα δάγκωναν, μέσα στην Τροία πριν φτάσουν.
Δόξα τρανή να χάσω μ ̓ έκανες και γλίτωσες κι εκείνους,
εύκολα δα, τι δε φοβήθηκες το γδικιωμό μου πίσω.
Φτάνει μονάχα να 'χα δύναμη, και θα σε γδικιωνόμουν!»
Είπε, κι ευτύς με γαύραν έπαρση γυρνάει κατά το κάστρο, ορμή γιομάτος, όμοιος με άλογο πού στους αγώνες τρέχει,
και σέρνει ακούραστο το αμάξι του, τον κάμπο δρασκελώντας· όμοια γοργά κι εκείνου εδούλευαν και γόνατα καί πόδια.
Κι όπως στον κάμπο μέσα εχίμιζε, το μάτι πρώτα απ ̓ όλους του γέρο Πρίαμου τον αντίκρισε, να λάμπει σαν το αστέρι, που αργά το καλοκαίρι ασκώνεται, και στην καρδιά της νύχτας μέσα απ ̓ τα πλήθια τ ̓ άστρα η λάμψη του περίσσια ξεχωρίζει' το λένε και Σκυλί του Ωρίωνα, και πάνω απ ̓ όλα τ ̓ άλλα
λαμποκοπάει ψηλά, μα είναι άσκημο σημάδι, ως ξεπροβάλει,
τι φέρνει αλήθεια στους κακόμοιρους θνητούς περίσσιες θέρμες· όμοια ο χαλκός κι εκείνου, ως έτρεχε, λαμπύριζε στα στήθη.
Σε θρήνο τότε ο γέρος ξέσπασε, κι ασκώνοντας τα χέρια
την κεφαλή χτυπούσε κι έσκουζε, το γιο παρακαλώντας
με κλάματα ̓ μα εκείνος στέκοντας ορθός μπροστά απ ̓ τις πόρτες με του Πηλέα το γιο λαχτάριζε να χτυπηθεί μονάχα.
Απλώνοντας τα χέρια ο γέροντας σπαραχτικά του κράζει:
«Στον άντρα αντίκρα ετούτον, Έχτορα, μη στέκεις, καλογιέ μου, μακριά απ ̓ τους άλλους ολομόναχος, και γοργοθανατίσεις

απ ̓ του Πηλέα το γιο, τι δύναμη περίσσια απ ̓ όλους έχει,
ο σκύλος! Τόση αγάπη οι αθάνατοι να του 'χαν όση νιώθω
γι ̓ αυτόν εγώ, θα τον εξέσκιζαν γοργά σκυλιά κι αγιούπες
στο χώμα ξαπλωτό, ν ̓ αλάφρωνε και μένα η πίκρα η τόση·
που πλήθιους γιους αρχοντογέννητους μου 'χει παρμένα ως τώρα σκοτώνοντας τους για πουλώντας τους σε μακρινά ακρογιάλια.
Κι ακόμα τώρα τον Πολύδωρο και το Λυκάονα ψάχνω
και δεν τους βρίσκω, εδώ που κλείστηκαν οι Τρώες στο κάστρο μέσα,
η Λαοθόη που μου τους γέννησεν, αρχόντισσα απ ̓ τις πρώτες.
Μ ̓ αν ζουν ακόμα μες στ ̓ Αργίτικα λημέρια, με χρυσάφι
και με χαλκό θα τους λυτρώναμε, τι είναι πολύ το βιος μας ̓ προίκα τρανή στην κόρη του έδωκε κι ο ξακουσμένος Άλτης.
Μ ̓ αν σκοτώθηκαν πια και βρίσκουνται στον Κάτω Κόσμο τώρα, καημός σε μας που τους γεννήσαμε, τη μάνα του κι εμένα,
όμως ο κόσμος ο αποδέλοιπος δε θα πονέσει τόσο,
φτάνει μονάχα εσύ να γλίτωνες απ ̓ του Αχιλλέα τα χέρια.
Μον ̓ έμπα, γιε μου, μες στο κάστρο μας καί γλίτωσε μας όλους, τους Τρώες μαζί και τις γυναίκες τους ̓ στον Αχιλλέα μη δώσεις δόξα τρανή, και συ πεθαίνοντας ταξιδευτείς στον Άδη.
Εμένα καν τον κακορίζικο που ακόμα ζω σπλαχνίσου,
που μέσα στα βαθιά γεράματα του Κρόνου ο γιος μου γράφει άραχλα τέλη, πλήθια ο δύστυχος σα δω κακά πιο πρώτα, τους γιους να μου σκοτώνουν, σκλάβες τους τις κόρες να μου σέρνουν
και να κουρσεύουν το παλάτι μου ̓ να σφεντονίζουν κάτω
στο χώμα τα παιδιά τ ̓ ανήλικα μες στη σφαγή την άγρια,
και να τραβούν μεβιάς τις νύφες μου με τ ̓ άνομά τους χέρια. Στερνό και μένα μπρος στην ξώπορτα θα με τραβολογήσουν, ώμο για να με φαν, οι σκύλοι μου, σύντας με κρούσει κάποιος με το σπαθί για το κοντάρι του, και τη ζωή μου πάρει—
αυτοί που τάιζα στο τραπέζι μου, να μου φυλάν τις πόρτες·
κι αφού ρουφήξουν πια το γαίμα μου με φρενιασμένα σπλάχνα, θα ξαπλωθούν μπροστά στην ξώπορτα. Στο νιο ταιριάζουν όλα, που ο κοφτερός χαλκός τον σπάραξε μες στη σφαγή και πέφτει, κι ό,τι κι αν δείξει, είναι όλα του όμορφα, κι ας είναι σκοτωμένος. Μα ενού γερόντου που σκοτώθηκεν οι σκύλοι σαν ντροπιάζουν την άσπρη κεφαλή του, τ ̓ άσπρα του τα γένια, τ ̓ αχαμνά του, χειρότερο κακό δε βρίσκεται για τους θνητούς τους έρμους!» Έτσι μιλούσε τότε ο γέροντας, τα κάτασπρα μαλλιά του συρομαδώντας, όμως του Έχτορα δεν άλλαζε τη γνώμη.
Κι αντίκρα εδέρνουνταν η μάνα του, πνιγμένη μες στο θρήνο,

κι ανοίγοντας τον κόρφο εσήκωσε το στήθος της με τ ̓ άλλο, και μες στα κλάματα ανεμάρπαστα του συντυχαίνει λόγια: «Εχτορα γιε μου, αυτά σεβάσου τα, σπλαχνίσου εμέ την ίδια! Κάποτε αν βύζαξες τα στήθη μου και ξέχασες τον πόνο,
βαλ ̓ τα στο νου σου τούτα, αγόρι μου, και τον οχτρό πολέμα
μεσ ̓ απ ̓ το κάστρο μας· μη στέκεσαι στήθος με στήθος μπρος του. Δίχως καρδιά είσαι! τι αν σε σκότωνεν αυτός, στο στρώμα απάνω δε θα μπορούσα εγώ που σ ̓ έκανα να σε θρηνήσω, μήτε
η ακριβαγόραστη γυναίκα σου, βλαστάρι μου ̓ μακριά μας
στ ̓ Αργίτικα καράβια οι γρήγοροι θα σε σπαράξουν σκύλοι!»
Αυτά κι οι δυο με θρήνους φώναζαν, τον ακριβό το γιο τους παρακαλώντας, όμως του Έχτορα δεν άλλαζαν τη γνώμη, μον ̓ πρόσμενε το σαραντάπηχο τον Αχιλλέα που ερχόταν - Πώς φίδι του βουνού στην τρύπα του παραμονεύει κάποιον, φαρμακερά βοτάνια ως γεύτηκε, κι όλο χολή φρενιάζει,
κι άγριες ματιές πετάει, στην τρύπα του κουλουριαστό τρογύρα' με ίδια αγριεμένη λύσσα κι ο Έχτορας το αστραφτερό σκουτάρι σε μια γωνιά του πύργου εστύλωσε, χωρίς να κάμει πίσω. Βόγγηξε τότε και στην πέρφανη γυρνάει και λέει ψυχή του:
« Αλί μου! τώρα εγώ αν διαβαίνοντας τις πόρτες μπω στο κάστρο,
πρώτος—το ξέρω—ο Πολυδάμαντας θα βγει να με ντροπιάσει, που μου 'δινε βουλή, στο κάστρο μας τους Τρώες να φέρω μέσα, ψες βράδυ, που ο Αχιλλέας ασκώθηκε για την κακιά μας μοίρα. Μα δεν τον άκουσα, και θα 'μασταν πολύ πιο κερδεμένοι.
Τώρα που τόσο ασκέρι εχάλασα με φταίξιμο δικό μου, μπροστά στους Τρώες αλήθεια ντρέπουμαι και στις μακρομαντούσες
Τρωαδίτισσες, κανένας κάποτε μην πει αχαμνότερος μου: ,,Ο Έχτορας χάλασε το ασκέρι μας με την ξεθαρρεσιά του." Αυτά θα πρϋν. Πολύ καλύτερο για μένα θα 'ταν τότε
για να σκοτώσω, ομπρός του βγαίνοντας, τον Αχιλλέα, πριν γύρω,
για και να πέσω από τα χέρια του, σαν άντρας, μπρος στο κάστρο. Αν πάλε το σκουτάρι απίθωνα το αφαλωτό στο χώμα
και το βαρύ μου κράνος, κι έγερνα στο τείχος το κοντάρι,
κι ατός μου επήγαινα τον άψεγο τον Αχιλλέα να σμίξω,
και την Ελένη πίσω του 'ταζα κι όλο το βιος μαζί της,
που μες στα βαθουλά καράβια του φόρτωσε ο Πάρης τότε
κι έφερε εδώ στην Τροία —της έχτρας μας η αρχή που εστάθη η πρώτη—
πίσω στους γιους του Ατρέα να τα 'δινα ̓ κι ακόμα εμείς κι οι Αργίτες τους θησαυρούς να μοιραζόμαστε που κλεί το κάστρο εντός του,
κι όρκο τους Τρώες να πάρουν έβαζα με τους πρωτογερόντους,

να μοιραστούν στα δυο και τίποτα μαθές να μην τους κρύψουν απ ̓ όσα πλούτη τ ̓ ώριο κάστρο μας φυλάγει εντός του ακόμα. Όμως γιατί η καρδιά μου κάθεται καί τ ̓ αναδεύει ετούτα;
Εγώ μην πάω παρακαλώντας τον, κι αυτός σπλαχνιά δε νιώσει κι ουδέ με σεβαστεί, ξαρμάτωτο μονάχα με ξεκάνει
σα μια γυναίκα, όπως θα βρίσκομαι, με δίχως τ ̓ άρματά μου. Καιρός δεν είναι πια να στήσουμε γλυκοκουβεντολόγι,
λόγια του ανέμου, ως ένας άγουρος που σμίξει με κοπέλα, ως μια κοπέλα κι ένας άγουρος που γλυκοκουβεντιάζουν. Κάλλιο θαρρώ μιαν ώρα αρχύτερα να πιάσουμε το απάλε,
σε ποιόν να ιδούμε ο αφέντης του Ολύμπου τη νίκη θα χαρίσει.» Τέτοια λογιάζοντας τον πρόσμενε, κι ήρθε ο Αχιλλέας σιμά του ο κρανοσείστης, πολεμόχαρος θαρρείς πως ήταν Άρης,
το πηλιορίτικο το φράξο του το τρομερό κουνώντας
στον ώμο το δεξιό; κι ο μπρούντζος του στραφτάλιζε τρογύρα σαν τη φωτιά που λαμπαδιάζεται για ως ήλιος που προβέλνει. Τον είδεν ο Έχτορας και τρόμαξε, δε βάστηξε να μείνει,
κι αφήνοντας τις πόρτες πίσω του πήρε γοργά να τρέχει.
Τότε ο Αχιλλέας χιμάει ξοπίσω του με φτερωμένα πόδια, καθώς γεράκι, απ ̓ τα πετούμενα το πιο γοργό, που πέφτει
σε περιστέρα πάνω ολότρεμη πα στα βουνά με φόρα,
κι ως φεύγει αυτή μπροστά, στρηνιάζοντας την παίρνει του κυνηγού,
χιμώντας κάθε τόσο πίσω της, στα νύχια του ως να πέσει· όμοια κι αυτός λυσσώντας χύνουνταν στον Εχτορα, κι εκείνος κάτω απ ̓ των Τρωών το τείχος έφευγε με γρήγορα ποδάρια. Τη βίγλα και την ανεμόδαρτην αγριοσυκιά πέρασαν,
κι όξω απ ̓ τα τείχη πέρα ερίχτηκαν στη δημοσιά και τρέχαν. Να κι οι ανεβάλλουσες οι γάργαρες, απ ̓ όπου ξεπετιούνται ̓ του γοργοστρόβιλου του Σκάμαντρου τα δυο τα κεφαλάρια' σύχλιο νερό αναβρύζει το 'να τους, κι αχνούς ολόγυρα του
πετά από μέσα του, λες κι άναψε φωτιά καπνούς γιομάτη·
το άλλο αναβρύζει συγκαλόκαιρα νερά σαν το χαλάζι,
για σαν τον πάγο που κρουστάλλιασε, για σαν το κρύο το χιόνι. Ηταν εκεί και γούρνες δίπλα τους για πλυσταριά, μεγάλες, πανώριες, πέτρινες, όπου 'φερναν τα λιόκαλα σκουτιά τους
των Τρωών τα ταίρια κι οι πεντάμορφες κοπέλες τους και πλέναν, στα χρόνια της ειρήνης, άλλοτε, πριν οι Αχαιοί προβάλουν.
Κείθε πέρασαν, ο ένας φεύγοντας, και κυνηγώντας ο άλλος, (τρανός ο που 'φευγε, τρανότερος ξοπίσω ο κυνηγάρης) τρεχάτοι ̓ για σφαχτό δεν πάλευαν και για βοδιού τομάρι,

που παίρνουν όσοι παραβγαίνοντας κερδίζουν στους αγώνες· για τη ζωή εδρομούσαν του Έχτορα του αλογατάρη τώρα! Πώς στους αγώνες, σύντας πέθανε κάποιος τρανός, με βιάση τ ̓ άτια δρομίζουν τα μονόνυχα τρογύρα απ ̓ τα σημάδια,
να πάρει όποιος νικήσει δώρο του για σκλάβα για τριπόδι ̓
όμοια κι εκείνοι τρεις γυρόφεραν φορές το καστροτείχι
του Πρίαμου τρέχοντας. Κι οι αθάνατοι τους αγνάντευαν όλοι. Πρώτος μιλούσε των αθάνατων και των θνητών ο κύρης:
«Ωχού μου, αλήθεια πολυαγάπητο θνητό στο τείχος γύρα
θωρώ να κυνηγούν, και μέσα μου τον κλαίει πικρά η καρδιά μου,
τον Έχτορα, που τόσα μου 'καψε μεριά βοδιών ως τώρα
στ ̓ ακρόβουνα της πολυφάραγγης της Ίδας, πότε πάλε
ψηλά στο κάστρο. Τώρα ιδέστε τον τον κυνηγάει με πόδι
γοργό ο Αχιλλέας στην πόλη ολόγυρα του Πρίαμου, να τον φτάσει. Ομπρός λοιπόν, θεοί, ζυγιάστε το, καλολογιάσετέ το'
θα τον γλιτώσουμε απ ̓ το θάνατο, για απ ̓ του Αχιλλέα τα χέρια να πέσει πια θα τον αφήσουμε, με όση αντριγιά κι αν έχει;» Τότε η Αθηνά, η θεά η γλαυκόματη, του απηλογήθη κι είπε:
« Τί λες, πατέρα αστραποκέραυνε, μαυροσυγνεφιασμένε; Έναν θνητό που η Μοίρα θάνατο του 'χει από χρόνια γράψει
πώς θες ξανά απ ̓ τον πολυστέναχτο να τον γλιτώσεις Χάρο; Κάμε ό,τι θες, μα κι όλοι οι αθάνατοι δεν έχουμε ίδια γνώμη.» Κι ο Δίας γυρνώντας της απάντησεν ο νεφελοστοιβάχτης:
« Παιδί μου Τριτογένεια, θάρρεψε, κι αλήθεια δε μιλούσα
με την καρδιά μου ̓ θέλω πάντα μου καλός μαζί σου να 'μαι. Ό,τι γυρεύει ο νους σου κάμε το και μη χασομερίζεις.»
Αυτά είπε, κι η Αθηνά, που το 'θελε κι από τα πριν, πετάχτη και τις κορφές του Ολύμπου αφήνοντας με βιάση εχύθη κάτω. Κι ωστόσο εχίμιζε στον Έχτορα πίσω ο Αχιλλέας τρεχάτος δίχως ξανάσα. Πώς λαφόπουλο ξοπίσω παίρνει σκύλος,
που απ ̓ τη μονιά του το ξετόπωσε, μες σε πλαγιές και λόγγους· κι αν μια στιγμή θαρρεί πως ξέφυγε τρυπώνοντας στα θάμνα, μ ̓ αυτός δε σταματάει το λάχνισμα και το τρεχιό, ως να το ̓ βρει' όμοια τον Έχτορα απ ̓ τα μάτια του δεν άφηνε ο Αχιλλέας.
Κάθε που αυτός για τις καστρόπορτες του Δάρδανου εκινούσε τρέχοντας, κάτω απ ̓ τους καλόχτιστους για να βρεθεί τους πύργους,
μπας κι οι δικοί του τον διαφέντευαν ψηλά με τις σαγίτες,
όλο και πρόφταινε καί του 'μπαινε μπροστά, στον κάμπο πίσω γυρνώντας τον, κι ατός του εβρίσκουνταν μεριά του κάστρου πάντα.
Πώς μέσα στ ̓ όνειρο δε δύνεσαι να πιάσεις τον που φεύγει,

και μήτε να τον πιάσεις δύνεσαι, μήτε κι αυτός να φύγει' όμοια κι εκείνος δεν τον έφτανε, και δεν εξέφευγε ο άλλος. Και τώρα πώς ο μέγας Έχτορας θα γλίτωνε του Χάρου. αν για στερνή φορά κι ολόστερνη σιμά του δεν ερχόταν
ο Απόλλωνας, ορμή και γόνατα γοργά να του χαρίσει' Κουνώντας το κεφάλι του έγνεφε στους άλλους ο Αχιλλέας, πικρές σαγίτες πα στον Έχτορα κανένας να μη ρίξει,
μην άλλος δοξαστεί χτυπώντας τον, κι εκείνος δεν προφτάσει. Μα σύντας φτάσαν πια και τέταρτη φορά στις βρυσομάνες,
τη ζυγαριά του την ολόχρυση τέντωσε ο Δίας πατέρας'
κι έβαζε κλήρους δυο δεξόζερβα του ανήλεου του θανάτου,
στη μια του αλογατάρη του Έχτορα, και του Αχιλλέα στην άλλη· κι από τη μέση ως την εσήκωσε, το ριζικό του Εχτόρου
γέρνει στον Άδη. Ευτύς τον αφησε κι ο Απόλλωνας ο Φοίβος. Τότε η Αθηνά, η θεά η γλαυκόματη, τον Αχιλλέα σιμώνει,
κι ως πλάι του εστάθη, με ανεμάρπαστα του συντυχαίνει λόγια: « Τώρα, Αχιλλέα τρανέ, αρχοντόγεννε, λογιάζω πώς οι δυο μας δόξα περίτρανη θα πάρουμε στ ̓ Αργίτικα καράβια σκοτώνοντας μαζί τον Έχτορα, κι ας μη χορταίνει απάλε.
Μεσ ̓ απ ̓ τα χέρια μας δε γίνεται καθόλου να γλιτώσει,
περίσσια κι αν πασκίσει ο Απόλλωνας ο μακροσαγιτάρης,
στου Δία μπροστά του βροντοσκούταρου κι αν κυλιστεί τα πόδια. Μον ̓ έλα, στάσου εσύ κι ανάσανε, κι εγώ θα τρέξω τώρα
τη γνώμη να του αλλάξω, αντίκρα σου να βγει να πολεμήσει.» Είπε η Αθηνά, κι αυτός την άκουσε και χάρηκε η καρδιά του,
κι εστάθη απά στο χαλκομύτικο κοντάρι του ακουμπώντας.
Κι εκείνη αφήνοντας τον έτρεξε στον Έχτορα το γαύρο,
του Δήφοβου το διώμα παίρνοντας και την τρανή φωνή του·
κι ως πλάι του εστάθη, με ανεμάρπαστα του συντυχαίνει λόγια:
« Σε ζόρισε ο Αχιλλέας ο γρήγορος πολύ, αδερφέ μου, τώρα
γύρω απ ̓ το κάστρο κυνηγώντας σε με φτερωμένα πόδια·
μα εδώ ας σταθούμε κι ας ανοίξουμε τον πόλεμο μαζί του.»
Κι ο μέγας κρανοσείστης Έχτορας απηλογιά της δίνει:
« Και πρώτα αγάπη εσένα, Δήφοβε, σου 'χα περίσσια απ ̓ όλους τους αδερφούς, που ο Πρίαμος γέννησε κι η Εκάβη· ωστόσο τώρα μες στην καρδιά μου ακόμα πιότερο να σ ̓ έχω λογαριάζω,
που για χατίρι μου αποκότησες, σαν είδες πού βρισκόμουν, έξω να βγεις, την ώρα που όλοι τους απόμειναν στο κάστρο.» Τότε η Αθηνά, η θεά η γλαυκόματη, του απηλογήθη κι είπε:
« Καλέ μου, αλήθεια κι ο πατέρας μας κι η μάνα η σεβαστή μας

στα γόνατα μου έπεσαν κλαίγοντας, κι οι σύντροφοι τρογύρα, να μείνω μέσα εκεί, τι ανείπωτος τους έχει αδράξει τρόμος'
μα μέσα μου η καρδιά εσπαράζουνταν από καημό περίσσιο. Ας μπούμε τώρα στο αντροπάλεμα με ορμή, και τα κοντάρια μη λυπηθούμε, για να μάθουμε, τάχα ο Αχιλλέας τους δυο μας θα μας σκοτώσει, στα καράβια του τα ματωμένα κούρσα
να φέρει, για κι απ ̓ το κοντάρι σου θα πέσει πρώτα εκείνος;» Αυτά είπεν η Αθηνά, και κίνησε μπροστά πλανεύοντας τον. Κι όπως τρεχάτοι κοντοζύγωσαν ο ένας του άλλου χιμώντας, ο μέγας κρανοσείστης Έχτορας του μίλησε έτσι πρώτος:
« Γιε του Πηλέα, πια δε σε σκιάζομαι σαν πρίν, που επήρα δρόμο στο κάστρο τρεις φορές ολόγυρα του Πρίαμου, κι ως χυνόσουν, να σε αντικρίσω δεν το βάστηξα ̓ τώρα η καρδιά με σπρώχνει
να χτυπηθούμε πια κατάστηθα, κι όποιονε πάρει ο Χάρος!
Μον ̓ έλα, τους θεούς να κράξουμε, τι άλλους δεν έχει αλήθεια κάλλιους μαρτύρους και βλεπάτορες στις σύβασές μας τούτες: τι το κορμί σου εγώ σκληρόψυχα δε θα ντροπιάσω, αν ίσως μου δώσει τώρα ο Δίας τη δύναμη και τη ζωή σου πάρω'
τα ξακουστά σα γδύσω τ ̓ άρματα, θα δώσω το κορμί σου στους Αχαιούς για να το θάψουνε ̓ το ίδιο και συ να κάνεις.»
Κι είπε ο Αχιλλέας ο γοργοπόδαρος ταυροκοιτάζοντάς τον: «Έχτορα σκύλε, τα συβάσματα καταμεριά παράτα!
Όπως ποτέ λιοντάρια κι άνθρωποι πιστούς δε δένουν όρκους, κι ουδέ κι αρνιά και λύκοι σμίγουνε ποτέ τους να μονιάσουν, μονάχα μίσος ακατάλυτο δουλεύει αναμεσό τους,
παρόμοια εγώ και συ δε γίνεται να 'χουμε αγάπη, μήτε όρκους να κάνουμε, πριν ένας μας πέσει στη γη, τον Άρη για να χορτάσει με το γαίμα του, τον άγριο πολέμαρχο. Βάλε λοιπόν την πάσα τέχνη σου στο νου, καιρός να δείξεις κονταρομάχος και πολέμαρχος πως είσαι ψυχωμένος.
Δεν έχεις γλιτωμό! Το θάνατο σου ετοίμασε η Παλλάδα την ώρα αυτή με το κοντάρι μου ̓ κι όλες μαζί τις πίκρες θα μου πλερώσεις για τους συντρόφους που σκότωσες λυσσώντας.»
Είπε, και το μακρόισκιωτο έριξε κοντάρι του με φόρα·
μα το 'δε αντίκρα ο μέγας Έχτορας και τη ριξιά ξεφεύγει,
τι έσκυψε, ως το 'δε· κι από πάνω του πετώντας το κοντάρι το χάλκινο στο χώμα εμπήχτηκε ̓ τότε η Αθηνά το αρπάζει κρυφά απ ̓ τον Έχτορα και το 'δωκε ξανά στον Αχιλλέα.
Κι ο μέγας Έχτορας στον άψεγο γιο του Πηλέα φωνάζει:
« θεόμοιαστε Αχιλλέα, ξαστόχησες, κι ουδέ το θάνατο μου

από το Δία στ ̓ αλήθεια κάτεχες, καθώς καυκιόσουν τώρα· πολυλογάς μονάχα εφάνηκες και κομπωτής στα λόγια,
για να ξεχάσω από το φόβο μου κι ορμή κι αντρεία μπροστά σου. Δε θα μου μπήξεις το κοντάρι σου στο μεσοπλάτι, ως φεύγω, μόνο μπροστά, καθώς θα χύνουμαι, στο στήθος, αν τη χάρη
σου κάμει ένας θεός· μα γλίτωσε πιο πριν απ ̓ το δικό μου
χαλκό κοντάρι— που να χώνευε στη σάρκα σου όλο μέσα !
Έτσι αλαφρότερο τον πόλεμο κι οι Τρώες θα νιώθαν όλοι,
αν πέθαινες, τι εσύ τους στάθηκες η πιο βαριά κατάρα.»
Είπε, και το μακροίσκιωτο έριξε κοντάρι του με φόρα,
και του Αχιλλέα στη μέση αλάθευτα βαρίσκει το σκουτάρι, μα το κοντάρι πέρα επήδηξε. Θυμός τον συνεπηρε,
που η γρήγορη ριξιά του ξέφυγε του κάκου από τα χέρια· και με καρδιά σφιγμένη εστάθηκε, κι ουδ ̓ είχε άλλο κοντάρι. Δριμιά φωνή του Δήφοβου έσυρε του στραφτοσκουταράτου, για να του δώσει το κοντάρι του, μ ̓ αυτός σιμά δεν ήταν.
Κι ο Έχτορας τότε πια κατάλαβε βαθιά του και φωνάζει:
«Αχ, σίγουρα οι θεοί στο θάνατο μ ̓ έχουν καλέσει τώρα!
Τον αντρειωμένο εθάρρουν Δήφοβο πως έχω πλάι μου, κι είναι στο κάστρο αυτός, και μένα, αλίμονο, μ ̓ έχει η Αθηνά πλανέψει.
Πια τώρα ο μαύρος Χάρος μ ̓ έζωσε κι ουδέ μακριά μου στέκει· δεν του γλιτώνω ̓ τέτοια απόφαση θα 'χουν παλιά παρμένα
ο Δίας κι ο γιος του ο μακροδόξαρος, αυτοί που πριν με αγάπη με παράστεκαν τώρα η μαύρη μου με συντυχαίνει Μοίρα. Όμως να μη χαθώ απολέμιστα κι αδόξαστα, πριν κάμω
έργο τρανό, που κι οι μελλούμενες γενιές να το θυμούνται!»
Ως είπε τούτα, ξεθηκάρωσε το κοφτερό σπαθί του,
που απ ̓ το πλευρό του δίπλα εκρέμουνταν, το δυνατό, το μέγα, κι εχύθη ομπρός σκυφτά, αιθερόλαμνος ίδιος αϊτός, που ξάφνου ψηλάθε από τα μαύρα σύγνεφα χιμάει στον κάμπο κάτω,
για κάποιο αρνί ν ̓ αρπάξει αδύναμο για και λαγό δειλιαρη ̓ παρόμοια εχύθη σειώντας ο Έχτορας το κοφτερό σπαθί του. Χιμίζει κι ο Αχιλλέας· τα σπλάχνα του θυμός τα πλημμυρούσε ανήμερος, κι ομπρός στο στήθος του το πλουμιστό, πανώριο βάζει σκουτάρι ̓ πάνω εσάλευε το αστραφτερό του κράνος, το τετρακέρατο, κι ολόγυρα κυμάτιζαν οι τρίχες
χρυσές, για φούντα που 'χεν ο Ήφαιστος πυκνές στεριώσει απάνω. Πώς ξεπροβαίνει στ ̓ άστρα ανάμεσα μες στην καρδιά της νύχτας
ο Αποσπερίτης, τ ̓ ομορφότερο ψηλά στα ουράνια αστέρι' παρόμοια ο κοφτερός στραφτάλιζε χαλκός, που στο δεξιό του

κουνούσεν ο Αχιλλέας, το θάνατο του Εχτόρου μελετώντας,
και τ ̓ όμορφο κορμί του κοίταζε που κάλλιο να χτυπήσει.
Το άλλο κορμί του ακέριο τ ̓ άρματα τα χάλκινα σκέπαζαν,
τα ώρια, που κούρσεψε, τον Πάτροκλο τον αντρειανό χτυπώντας· κι άνοιγε μόνο απά στην κλείδωση, λαιμό που δένει κι ώμους, πλάι στο λαρύγγι, εκεί που ο θάνατος μονοστιγμίς πλακώνει.
Κι όπως χιμούσε, ο αρχοντογέννητος εκεί Αχιλλέας του ρίχνει, κι απαντικρύ ο χαλός ξεπρόβαλε στον τρυφερό λαιμό του"
μα το λαρύγγι απ ̓ το χαλκόβαρο δεν κόπηκε κοντάρι,
για να μπορεί να δώσει απόκριση, σα θα του εμίλα εκείνος.
Στη γης σωριάστη, κι ο αρχοντόγεννος καυκήθηκε Αχιλλέας:
« Έχτορα, αλήθεια, σαν ξαρμάτωνες τον Πάτροκλο, θαρρούσες θα γλίτωνες, και μένα που 'λειπα δε λόγιασες καθόλου, ανέμυαλε ̓ Πολύ πιο αντρόκαρδος εγώ είχα μείνει πίσω
στα βαθουλά καράβια, αργότερα ξεπλερωμή να πάρω,
και σου 'λυσα τα γόνα. Ανέσπλαχνα σκυλιά κι αγιούπες σένα θα σύρουν, κι οι Αχαιοί τον Πάτροκλο θα θάψουν τιμημένα.» Και τότε ο κρανοσείστης Έχτορας μιλά του ξεπνεμένος:
« Έτσι ζωή, γονιούς να χαίρεσαι και νιάτα, σε ξορκίζω,
αχ, μη με αφήσεις σκύλοι Αργίτικοι στα πλοία να με σπαράξουν
μονάχα εσύ χαλκό και μάλαμα για ξαγορά μου δέξου,
που θα σου δώσουν πλήθια ο κύρης μου κι η σεβαστή μου η μάνα' και πίσω το κορμί μου γύρισε στο σπίτι μου, να βάλουν
οι Τρώες μαζί με τις γυναίκες τους φωτιά και να με κάψουν.»
Κι είπε ο Αχιλλέας ο γοργοπόδαρος ταυροκοιτάζοντάς τον:
« Μη με ξορκίζεις για στα νιάτα μου, για στους γονιούς μου, σκύλε! τι όσο με σπρώχνει εμένα η λύσσα μου κι η μάνητα μου, ατός μου, να κόψω, ωμές να φάω τις σάρκες σου, γι ̓ αυτά που μου 'χεις κάνει,
τόσο είναι αλήθεια απ ̓ το κεφάλι σου πως δε θα διώξει ουτ ̓ ένας τους σκύλους, κι αν ακόμα μου 'φερναν εδώ την ξαγορά σου
δέκα φορές πιο πλήθια κι είκοσι, καί να μου τάζαν κι άλλα'
κι ουδέ κι αν μου 'λεε ν ̓ αντιζύγιαζεν ο Πρίαμος το κορμί σου
με μάλαμα, και πάλε η μάνα σου που σ ̓ έχει γεννημένα
δε θα σε βάλει απά στο στρώμα σου να σε μοιρολογήσει, μονάχα εσένα οι σκύλοι αλάκερο κι οι αγιούπες θα σε φάνε!»
Κι ο μέγας Έχτορας πεθαίνοντας απηλογιά του δίνει:
« Και μόνο που σε βλέπω το 'νιωσα, κι ουδ ̓ ήταν να σου αλλάξω τη γνώμη, τι καρδιά από σίδερο στα στήθια μέσα κλείνεις.
Μ ̓ απ ̓ αφορμή δικιά μου πρόσεξε μην οι θεοί θυμώσουν
τη μέρα που και σένα, αντρόκαρδος κι ας είσαι, θα χαλάσουν

στο Ζερβοπόρτι ομπρός ο Αλέξαντρος κι ο Απόλλωνας ο Φοίβος.» Ως είπε τούτα, ευτύς ο θάνατος του σκέπασε τα μάτια,
κι απ ̓ το κορμί η ψυχή του επέταξε να κατεβεί στον Άδη, θρηνολογώντας για τη μοίρα της, που άφηκε αντρεία και νιότη. Τότε ο Αχιλλέας ο αρχοντογέννητος, νεκρός κι ας ήταν, του 'πε: «Πέθανε εσύ, και μένα ο θάνατος καλώς να 'ρθεί, την ώρα
που ο Δίας θα ορίσει κι οι άλλοι αθάνατοι θεοί να μ ̓ ανταμώσει.» Είπε, κι απ ̓ το κουφάρι ετράβηξε το χάλκινο κοντάρι,
κι ως δίπλα εκεί τ ̓ αφήκε, τ ̓ άρματά του γδύνει από τους ώμους, αίμα γιομάτα ̓ κι οι άλλοι ολόγυρα μαζώχτηκαν Αργίτες
και θωρούν του Έχτορα θαμάζοντας το ανάριμμα, το διώμα,
κι ουτ ̓ ένας το κορμί του εζύγωσε χωρίς να το λαβώσει.
Κι έτσι μιλούσαν ο καθένας τους στο διπλανό γυρνώντας:
« Για ιδές που αγγίζουμε τον Έχτορα και δεν αγριεύει τώρα, σαν τότε που μας άναβε άσπλαχνα τη φλόγα στ ̓ άρμενα μας!» Έτσι ο καθείς μιλώντας του 'δινε και μια χτυπιά αποδίπλα.
Κι ως ο Αχιλλέας ο φτεροπόδαρος τον έγδυσε, πετιέται,
και στους Αργίτες με ανεμάρπαστα μιλάει και κρένει λόγια:
« Φίλοι μου εσείς, Αργίτες άρχοντες καί πρωτοκεφαλάδες, μια κι οι θεοί μ ̓ αξιώσαν κι έριξα τον άντρα ετούτον, που όσα
κακά δεν κάμαν οι άλλοι σύψυχοι μας τα 'χει κάμει ετούτος, ομπρός, ας πέσουμε συνάρματοι στο κάστρο πάνω ολούθε'
κι έτσι να ιδούμε, οι Τρώες στα στήθη τους σαν τι βουλή κρατούνε: τώρα που αυτός εδώ σκοτώθηκε, θ ̓ αφήσουν το καστρί τους
για και να μείνουν λεν, κι ας έχασαν τον Έχτορα για πάντα;
Όμως γιατί η καρδιά μου κάθεται και τ ̓ αναδεύει ετούτα; Άκλαφτος, άθαφτος, κοιτάμενος στα πλοία νεκρός προσμένει
ο Πάτροκλος, που εγώ δε γίνεται να τον ξεχάσω, ωσόπου
στους ζωντανούς λογιέμαι ανάμεσα και με βαστούν τα γόνα.
Μα και στον Άδη αν όσοι βρίσκουνται ξεχνούν τους πεθαμένους,
εγώ κι εκεί θα συλλογίζομαι τον γκαρδιακό μου ακράνη.
Μα τώρα ομπρός, Αργίτες! Ψέλνοντας της νίκης το τραγούδι
στα βαθουλά καράβια ας γύρουμε, κι ας σύρουμε και τούτον: Τρανή είναι η δόξα μας, τον Έχτορα σκοτώσαμε το γαύρο,
που οι Τρώες στο κάστρο του προσεύκουνταν, θεός θαρρείς πως ήταν!»
Αυτά είπε, και δουλειές αταίριαστες του Εχτόρου κάνει τότε:
των δυο ποδιών του πίσω ετρύπησε τα νεύρα, από τις φτέρνες ως τ ̓ αστραγάλια, και τους πέρασε λουριά βοδιού από μέσα,
και τα 'δεσε στο αμάξι, αφήνοντας να σούρνει η κεφαλή του.
Κι απά στο αμάξι ανέβη ̓ τ ̓ άρματα τα ξακουστά φορτώνει,
και δίνει ευτύς βιτσιά στ ̓ αλόγατα, που πρόθυμα πέταξαν.
Κι ως σούρνονταν, η σκόνη εφούντωνε ̓ τα μαύρα τα μαλλιά του σκόρπιζαν γύρα ̓ το κεφάλι του στον κουρνιαχτό εβουλούσε, που τόσες χάρες πριν το στόλιζαν, και τώρα ο Δίας αφήκε οχτροί να το ντροπιάσουν άπρεπα στο γονικό του χώμα.

Έτσι στη σκόνη το κεφάλι του σουρνόταν όλο ̓ ωστόσο συρομαδιόταν η μητέρα του, κι ως είδε τον υγιό της,
τη στραφτερή της μπόλια επέταξε και τις σκληριές αρχίζει.
Σε θρηνολόι ξεσπάει κι ο κύρης του σπαραχτικό, και γύρα
μες στο καστρί οι γυναίκες σκλήριζαν, θρηνολογούσαν οι άντρες.
Κι έμοιαζε ο θρήνος τους σα να 'πιασε φωτιά και καταλυούσε
όλη την Τροία την αψηλόχτιστη, κορφή του κάστρου ως κάτω. Μεβιάς αμπόδιζε το γέροντα το φρενιασμένο ο κόσμος,
ως λαχταρούσε απ ̓ την καστρόπορτα του Δάρδανου όξω να 'βγει. Τα παρακάλια σε όλους άρχισε κυλούμενος στη λάσπη,
κι όλους τους έκραζε με τ ̓ όνομα, γυρνώντας σ ̓ έναν έναν:
« Μη με κρατάτε, φίλοι, αφήστε με, κι ας με πονάει η καρδιά σας, να βγω απ ̓ το κάστρο μόνος, στ ̓ άρμενα τ ̓ Αργίτικα να φτάσω, και να προσπέσω στον ανήμερο, στον άγριο ετούτον άντρα· μπορεί και να ντραπεί τα χρόνια μου, μπορεί τα γερατιά μου
να συμπονέσει ̓ τι είναι γέροντας κι ο κύρης ο δικός του,
που τον γεννούσε και τον έθρεφε, βαρύ κακό να γένει
στους Τρώες, μα εμένα απ ̓ όλους πότισε τα πιο πικρά φαρμάκια' τι τόσους γιους τρανούς μου εσκότωσε πα στον ανθό της νιότης. Για όλους αυτούς βαριά κι αν πόνεσα, μα δε χτυπιέμαι τόσο,
ως για τον έναν, που η λαχτάρα του στον Άδη θα με σύρει,
τον Έχτορα! Αχ, ας ήταν να 'σβηνε μες στα δικά μου χέρια!
Καν τότε οι δυο μας θα χορταίναμε και βογγητό και θρήνο,
ατός μου εγώ κι η που τον γέννησε βαριόμοιρή του μάνα.»
Αυτά θρηνώντας έλεε, κι έκλαιγε κι ο κόσμος όλος γύρα.
Κι η Εκάβη στις γυναίκες άρχισε πικρό το μοιρολόγι:
« Παιδί μου, τι να ζω η τρισάμοιρη, τέτοιο κακό που με 'βρε
με το χαμό σου τώρα; Κι ήσουνα για μένα το καμάρι
μέρα και νύχτα μες στο κάστρο μας, και σ ̓ όλους μας η σκέπη, σ ̓ όλους τους Τρώες και στις γυναίκες τους, που ίδια θεό σε βλέπαν
τι ήσουν αλήθεια εσύ η περφάνια τους η πιο τρανή, όσο ζούσες. Να που όμως τώρα ο μαύρος θάνατος κι η Μοίρα σε κρατούνε» Αυτά θρηνώντας έλεε ̓ τίποτα δεν είχε ακούσει ωστόσο
το ταίρι του Έχτορα μαντάτορας κανείς δεν είχε τρέξει
να της μηνύσει, όξω απ ̓ το κάστρο τους πως έμεινε ο καλός της.
Στον αργαλειό εκαθόταν κι υφαίνε μες στο αψηλό της σπίτι σκουτί διπλόφαρδο, ολοπόρφυρο, μυριοξομπλιάζοντάς το ̓ κι είχε προστάξει τις ωριόμαλλες μέσα στο σπίτι βάγιες τρανό να στήσουν για τον Έχτορα πα στη φωτιά λεβέτι,
να βρει γυρνώντας απ ̓ τον πόλεμο ζεστό λουτρό να κάνει.

Και που να το 'ξερε η τρισάμοιρη, μακριά από τα λουτρά του πολύ πως η Αθηνά τον έριξε με του Αχιλλέα τα χέρια!
Ξάφνου οι σκληριές στ ̓ αφτιά της έφτασαν κι οι θρήνοι από τον πύργο'
χέρια και πόδια της παράλυσαν, της ξέφυγε η σαγίτα,
κι ευτύς μιλάει στις καλοπλέξουδες τις βάγιες της γυρνώντας;
«Ομπρός, ελάτε δυο ξοπίσω μου, να μάθω τι έχει γίνει ̓
φωνές της πεθεράς μου αγρίκησα, και στο δικό μου στήθος
χτυπά η καρδιά, ως το στόμα φτάνοντας, μου πάγωσαν τα γόνα. Κάποιο κακό του Πρίαμου σίγουρα τους γιους πλακώνει τώρα. Τέτοιο ποτέ μη φτάσει μήνυμα στ ̓ αφτιά μου εμένα, κι όμως
τρέμω φριχτά, τον άτρομο Έχτορα μπας κι ο Αχιλλέας στον κάμπο, ξεκόβοντας τον απ το κάρο μας, τον στρώσει ομπρός μονάχο
και μια για πάντα την ανέσπλαχνη παλικαριά του κόψει,
που έκλεινε εντός του ̓ τι δεν έμενε ποτέ μες στο άλλο ασκέρι,
μον ̓ μπρος τραβούσε, και δεν άφηνε κανείς να τον περάσει.»
Αυτά είπε, κι απ ̓ το σπίτι βγαίνοντας ίδια μαινάδα εχύθη
βαριά καρδιοχτυπώντας, κι έτρεχαν ξοπίσω της οι βάγιες.
Κι ως στων αντρών τη μάζωξη έφτασε στον πύργο απάνω, εστάθη, κοιτάζει πάνω απ ̓ το καστρότειχο στον κάμπο, και τον βλέπει μπροστά στο κάστρο που τον έσουρναν και τ ̓ άλογα με βιάση στων Αχαιών τον σούρναν άσπλαχνα τα βαθουλά καράβια.
Νύχτα ολοσκότεινη τα μάτια της μεμιάς αποσκεπάζει,
και πίσω πέφτοντας σωριάστηκε και λίγωσε η καρδιά της.
Της φεύγει πέρα η κεφαλόδεση σκορπώντας δώθε κείθε,
η σκέπη, τα πλεχτά αναδέματα και το στεφάνι γύρα
κι η μπόλια, δώρο που της δόθηκεν απ ̓ τη χρυσή Αφροδίτη τη μέρα που την πηρεν ο Έχτορας ο κρανοσείστης ταίρι,
στον Ήετίωνα μύρια δίνοντας γι ̓ αντίμεμά της δώρα.
Κι οι συννυφάδες κι οι αντραδέρφες της την τριγύρισαν όλες αναβαστώντας τη, ως σπαρτάριζε να ξεψυχήσει ομπρός τους: Κι αυτή, ως συνέφερε και γύρισε ξανά στα συγκαλά της,
μες στις Τρωάδες πήρε κι έλεγε με βογγητά και θρήνους:
«Έχτορα, η δόλια εγώ! Μας γέννησε μια μοίρα λέω τους δυο μας, σένα στην Τροία, στο αρχοντοπάλατο του Πρίαμου του κυρού σου, στη Θήβα εμένα, στα ριζώματα της δασωμένης Πλακός,
μες στο παλάτι του πατέρα μου, που χαϊδανάστησέ με,
ο αρίζικος τη μαυρορίζικη, που κάλλιο μη γεννιόμουν!
Και τώρα εσύ στης γης τα τρίσβαθα κινάς, στον Άδη κάτω, και μένα χήρα μες στο σπίτι μας με τον πικρό καημό σου
να ζω με αφήνεις ̓ κι είναι ανήλικο, μικρό παιδάκι ο γιος μας,

που οι δόλιοι, εσύ κι εγώ, εγεννήσαμε· κι ούτε, Έχτορα, από σένα τούτος καλό θα ιδεί, αφού πέθανες, μήτε και συ από τούτον
τι απ ̓ τον πολύδακρο τον πόλεμο κι αν θα γλιτώσει τώρα,
πάλε όσο ζει καημοί του μέλλουνται και συφορές περίσσιες·
τι ξένοι άνθρωποι θα του πάρουνε τ ̓ αμπελοχώραφά του.
Τους φίλους το παιδί τους έχασε τη μέρα που ορφανεύει,
μπρος σ ̓ όλους σκύβει το κεφάλι του, το πλημμυράει το κλάμα, καί διψασμένο πάει, τους συντρόφους για να 'βρει του κυροϋ του, και σέρνει τούτον άπ ̓ την κάπα του, τον άλλο απ ̓ το χιτώνα.
Κι από σπλαχνιά κανείς κι αν του 'δωσε για μια στιγμή την κούπα, όμως τα χείλια μόνο του 'βρεξε, τον ουρανίσκο του όχι!
Τον ορφανό από το τραπέζι τους τα μανοκυρουδάτα
τον διώχνουν, τον χτυπούν, τον βρίζουνε με λόγια αγκιδωμένα: ,,Τραβήξου πέρα, κι ο πατέρας σου δεν τρώει μαζί μας τώρα!" Κλαμένο το παιδί στη μάνα του κινάει και πάει τη χήρα—
ο Καστραφέντης μας! στα γόνατα που πρώτα του κυρού του μονάχα με μεδούλι εθρέφουνταν, με πλούσια αρνίσια ξίγκια· κι όντας ο γύπνος πια τον έπαιρνε και σκόλναε το παιχνίδι, στο κρεβατάκι του εκοιμότανε, στην αγκαλιά της νένας,
σε στρώμα μαλακό, σα χόρταινε κάθε αγαθό η καρδία του.
Μα τώρα που 'χασε τον κύρη του πολλά τον απαντέχουν,
τον Καστραφέντη, όπως τον έκραζαν οι Τρώες, τι εσύ μονάχος τα καστροπόρτια τους διαφέντευες και τα τρανά τειχιά τους. Εσένα τώρα δίπλα στ ̓ άρμενα κι αλάργα απ ̓ τους γονιούς σου σκουλήκια θα σε φαν γοργόστροφα, τους σκύλους σα χορτάσεις,
γυμνός· κι ωστόσο πλήθια κοίτουνται σκουτιά στο αρχοντικό μας, φασμένα από τις δούλες όμορφα, ψιλά, χαριτωμένα.
Φωτιά τρανή θ ̓ ανάψω, απάνω της να κάψω τα σκουτιά σου,
αχ, δίχως κέρδος σου, τι σάβανο δεν είναι να σου γίνουν,
στους Τρώες μονάχα και στα ταίρια τους να βγει το παίνεμά σου!» Τέτοια θρηνώντας έλεε, κι έκλαιγαν μαζί της κι οι γυναίκες.
       